## Հեղինակի առաջաբանը

Առանց դասավորության եւ գրեթե անկապ խորհրդածությունների ու դիտողությունների այս ժողովածուն գրել ձեռնարկեցի՝ հաճելի լինելու համար մի բարի ու դատել իմացող մոր։ Սկզբում իմ նպատակն էր գրել միայն մի քանի էջից բաղկացած դիտողություններ, բայց նյութը ակամա ինձ հեռու տարավ, եւ այսպես, ժողովածուն աննկատելիորեն դարձավ խիստ ծավալուն՝ համեմատած իր բովանդակությանը, սակայն եւ շատ համառոտ՝ համեմատած այն նյութի հետ, որի մասին այնտեղ խոսվում է։ Ես երկար տատանվեցի, մինչեւ որոշեցի գիրքը հրատարակել. եւ հաճախ, նրա վրա աշխատելիս, զգում էի, որ գիրք ստեղծելու համար դեւռեւս բավական չէ մի քանի բրոշյուրներ գրելը։ Ավելի լավը գրելու զուտ փորձերից հետո հարկ համարեցի այն հրատարակել այնպես, ինչպես կա, մտածելով, որ ամենից առաջ կարեւոր է հասարակության ուշադրությունը հրավիրել շոշափված նյութի վրա. իմ մտքերը նույնիսկ ճիշտ չլինելու դեպքում՝ ես ժամանակս բոլորովին զուր վատնած չեմ համարի, եթե նրանցով կարողանամ ուրիշների մեջ ավելի ճիշտ մտքեր արթնացնել։ Մի մարդ, որ իր մենաստանից հասարակությանն է ներկայացնում գրած էջերը, չունենալով ո՛չ գովերգողներ եւ ո՛չ էլ դրանք պաշտպանող որեւէ պարտիա, առանց նույնիսկ իմանալու, թե ինչ են մտածում կամ ինչ են խոսում այդ մասին ուրիշները, այդպիսի մարդը, եթե անգամ սխալվի, չպետք է վախենա, որ նրա սխալները երբեւէ կընդունվեն առանց քննարկման։

Ես քիչ պիտի խոսեմ լավ դաստիարակության կարեւորության մասին. ոչ էլ պիտի ջանամ ապացուցել, թե ներկայումս կիրառվող դաստիարակությունը վատ է. ինձնից առաջ հազարավորներ են արել այդ, իսկ ես չեմ սիրում գիրքը ծանրաբեռնել այնպիսի բաներով, որոնք վաղուց ծանոթ են բոլրրին։ Պետք է նկատեմ միայն, որ անհիշելի ժամանակներից ի վեր սոսկ բողոքներ են լսվում սահմանված կարգի դեմ, բայց ոչ ոք լավագույնը չի առաջարկում։ Մեր դարաշրջանի գրականությունն ու գիտությունը ավելի շուտ ձգտում են քանդելու, քան թե կառուցելու։ Ամեն ոք քննադատում է խրատական եղանակով, իսկ առաջարկ անելու համար այլ ձեւ է պետք, որը այնքան էլ հաճելի չէ մեր փիլիսոփայական արժանապատվությանը։ Հակառակ այն բոլոր գրքերի, որոնք, ինչպես ասում են, ուրիշ նպատակ չունեն, բացի հասարակական օգուտից, այնուամենայնիվ, դեռեւս մոռացության է տրված ամենաօգտակարը՝ մարդկանց կրթելու արվեստը։ Իմ նյութը շատ այժմեական է նույնիսկ Լոքի[^1] գրքից հետո վախենում եմ, որ նա այդպիսին էլ մնա նաեւ իմ գրքից հետո։

Ոչ ոք չի ճանաչում մանկությունը. նրա մասին եղած թյուր գաղափարները մեզ ավելի ու ավելի են մոլորեցնում։ Ամենից իմաստունները կառչում են այն բանից, ինչ մարդկանց հարկավոր է իմանալ, առանց նկատի ունենալու այն, ինչ երեխաներն ի վիճակի են սովորել։ Նրանք միշտ երեխայի մեջ որոնում են հասունացած մարդուն, առանց խորհելու, թե ինչ է նա նախքան հասունացած մարդ լինելը։ Ահա թե ամենից առաջ ինչ խնդրի ուսումնասիրությամբ զբաղվեցի ես, որպեսզի այն դեպքում, եթե իմ ամբողջ մեթոդը ցնորական ու սխալ գտնվի, համենայն դեպս, ուրիշները կարողանան օգտվել իմ դիտողություններից։ Գուցե ես շատ սխալ եմ հասկանում, թե ինչ պետք է անել. բայց ինձ թվում է, որ լավ եմ գիտակցում այն նյութը, որի վրա պետք է աշխատել։ Սկսեք, ուրեմն, լավ ուսումնասիրել ձեր սաներին. անկասկած, դուք նրանց բնավ չեք ճանաչում. հետեւապես, եթե այդ տեսակետից կարդաք այս գիրքը, կարծում եմ, որ անօգուտ չի լինի ձեզ համար։

Ինչ վերաբերում է այն բաժնին, որը կոչվելու է սիստեմաաիկ մաս, եւ որը այս դեպքում ոչ այլ ինչ է, բայց եթե բնության ընթացքը, դա է ամենից ավելի շփոթության մատնելու ընթերցողին, եւ հենց դրա համար էլ ինձ պիտի քննադատեն, գուցե եւ իրավացիորեն։ Իմ գրքի ընթերցողը պիտի կարծի, թե կարդում է ցնորամիտ մարդու երազանքները եւ ոչ թե մի ձեռնարկ՝ դաստիարակության մասին։ Ինչ արած։ Ես ոչ թե ուրիշների, այլ իմ սեփական գաղափարների համաձայն եմ գրում։ Ես իրերը չեմ տեսնում այնպես, ինչպես ուրիշները. վաղուց է, որ ինձ մեղադրում են դրա համար։ Բայց մի՞թե ինձնից է կախված ունենալ տարբեր աչքեր եւ յուրացնել տարբեր գաղափարներ։ Ո՛չ։ Ինձնից է կախված չհամառել իմ մտքերի վրա, չկարծել երբեք, թե աշխարհի ամենախելոք մարդը ես եմ. ես չեմ կարող փոխել իմ զգացմունքները, բայց կարող եմ չվստահել իմ մտքերին։ Ահա այն ամենը, ինչ կարող եմ անել եւ անում եմ։ Եթե երբեմն վճռողական տոն եմ վերցնում, ապա դա ոչ թե ընթերցողի վրա ազդելու, այլ նրա հետ խոսելու համար է, նրան ասելու այն, ինչ մտածում եմ։ Ինչո՞ւ տարակուսանքի ձեւով առաջարկեմ այն, որին ինքս ամենեւին չեմ կասկածում։ Ես ճշտությամբ ասում եմ այն, ինչ անցնում է մտքովս։

Ազատորեն արտահայտելով իմ մտքերը, ես բնավ հավակնություն չունեմ, որ դրանք անառարկելի են, եւ միշտ դրանց միացնում եմ իմ դատողությունները, որպեսզի կշռեն դրանք եւ դատեն ինձ. թեեւ երբեք չեմ ցանկանում համառորեն պաշտպանել իմ մտքերը, բայց եւ այնպես, պարտք եմ համարում շարադրել դրանք, որովհետեւ այն հիմնական հարցերը, որոնցում եւս ուրիշների հետ տարակարծիք եմ, բնավ անկարեւոր չեն։ Նրանք այնպիսիք են, որոնց ճիշտ կամ սխալ լինելը հարկավոր է իմանալ, եւ որոնք մարդկային ցեղին երջանկություն կամ դժբախտություն են բերում։

Ինձ շարունակ պնդում են. «Առաջարկեցեք իրագործելի մտքեր»։ Այդ նշանակում է ասել. «Առաջարկեցե՛ք անել այն, ինչ արվում է. կամ, առնվազն, առաջարկեցե՛ք այնպիսի լավը, որ համատեղելի լինի գոյություն ունեցող վատի հետ»։ Որոշ հարցերի մասին ոմանց ունեցած այդպիսի ծրագիրը ավելի ցնորական է, քան իմը, որովհետեւ այդ երկուսի միակցության մեջ լավը կփչանա, իսկ վատը չի դարմանվի։ Ես գերադասում եմ ամեն ինչում հետեւել հաստատված կարգին, քան թե լավը վերցնել կիսով չափ միայն. այդպիսով, մարդու մեջ ավելի քիչ հակասություն կլինի։ Նա չի կարող միաժամանակ երկու հակադիր նպատակների ձգտել։ Հայրեր եւ մայրեր, ինչ որ կարելի է իրականացնել, այդ այն է, որ դո՛ւք եք ցանկանում անել։ Մի՞թե ես պետք է ընդդիմանամ ձեր կամքին։

Բոլոր տեսակի նախագծերում պետք է նկատի ունենալ երկու բան. առաջին՝ նախագծի բացարձակ արժանիքը. երկրորդ՝ նրա կատարման դյուրությունը։

Ինչ վերաբերում է առաջինին, որպեսզի նախագիծը լինի ընդունելի եւ ինքնըստինքյան իրագործելի, բավական է, որ այն, ինչ լավ է նրա մեջ, համապատասխանի առարկայի էությանը. օրինակ, տվյալ դպքում առաջարկված դաստիարակությունը պետք է պիտանի լինի մարդուն եւ լավ համապատասխանի մարդկային սրտին։

Երկրորդ նկատառումը կախված է որոշ իրադրություններում առկա հարաբերություններից, իրերի պատահական հարաբերություններ, որոնք, հետեւապես, բնավ էլ անհրաժեշտ չեն եւ կարող են անվերջ փոփոխվել։ Այսպիսով, դաստիարակության որեւէ եղանակ կարող է իրագործելի լինել Շվեյցարիայում, բայց ոչ՝ Ֆրանսիայում, մի ուրիշը իրագործելի է բուրժուազիայի, մի երրորդը՝ ազնվականների համար։ Իրագործման ավելի կամ նվազ դյուրությունը կախված է հազար ու մի պայմաններից, որ անհնար է որոշել այլ կերպ, քան մեթոդի յուրահատուկ կիրառումով այս կամ այն երկրում, այս կամ այն պայմաններում։ Արդ, այս մասնահատուկ կիրառումները նյութիս համար էական չլինելով, չեն մտնում իմ ծրագրի մեջ։ Ուրիշները կարող են զբաղվել դրանցով, եթե կամենում են, յուրաքանչյուրն իր նկատի ունեցած երկրի կամ տերության համար։ Ըստ իս՝ բավական է, որ ամեն տեղ, ուր մարդիկ են ծնվում, հնարավոր լինի իրագործել իմ առաջարկը եւ, մարդկանց դարձնելով այնպիսին, ինչպիսն ես եմ առաջարկում, արվի այն, ինչ որ լավագույն է թե իրենց եւ թե՛ ուրիշների համար։ Եթե ես չեմ կարողացել կատարել այս պարտավորությունը, անկասկած մեղքն իմն է, իսկ եթե կատարել եմ, ապա իրավացի չի լինի ավելին պահանջել ինձնից, որովհետեւ ես դրանից ավելին չեմ խոստացել։

----

[^1]: «Մտքեր երեխաների դաստիարակության մասին», 1921 թ.։

