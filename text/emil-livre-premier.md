## Գիրք առաջին

Ամեն ինչ անթերի է դուրս գալիս արարչի ձեռքից. ամեն ինչ այլասերվում է մարդու ձեռքում։ Մարդն ստիպում է հողին սնունդ տալ մի ուրիշ հողի արգասիքին, ծառին՝ արտադրել մի այլ ծառի պտուղներ։ Նա խառնում ու շփոթում է կլիմաները, տարերքը, տարվա եղանակները. խեղում է իր շանը, իր ձիուն, իր ստրուկին. տակնուվրա է անում եւ այլափոխում ամեն ինչ. սիրում է տձեւն ու այլանդակը. չի սիրում տեսնել իրերն այնպես, ինչպես բնությունն է ստեղծել, նույնիսկ մարդուն, որին վարժեցնում է կրկեսի ձիու պես՝ իրեն ծառայեցնելու համար, նրան ձեւավորում է այնպես, ինչպես ինքն է ցանկանում, իր պարտեզի ծառի նման այլանդակում է ըստ վերջին նորաձեւության։

Առանց դրան ամեն ինչ է՛լ ավելի վատ կընթանար. մարդկային ցեղը չի ցանկանում կիսատ-պռատ ձեւավորվել։ Իրերի ներկա վիճակում, եթե մարդուն ծնված օրից թողնեն իր բախտի քմահաճույքին, ուրիշ մարդկանց մեջ, ապա նա բոլորից այլանդակը կլինի։ Նախապաշարմունքը, հեղինակությունը, անհրաժեշտությունը, օրինակը, այն բոլոր հասարակական հիմնարկությունները, որոնց մեջ խրվել ենք մենք, մարդու մեջ կսպանեն բնությունը՝ առանց այն մի ուրիշ բանով փոխարինելու։ Նա այնտեղ կլինի որպես մի տունկ, որը պատահմամբ աճել է ճանապարհի եզրին եւ որին անցորդները, շատ շուտով, ոչնչացնում են, նրան դիպչելով ամեն կողմից եւ ծռելով ամեն ուղղությամբ։

Ուրեմն, քե՜զ եմ դիմում, գորովագին եւ կանխատես մայր[^2], որ կարողացար հեռանալ մեծ ճանապարհից ու պաշտպանել աճող բույսը մարդկային կարծիքների բախումից։ Մշակի՛ր, ջրի՛ր պալար տունկը, քանի նա դեռ չի չորացել։ Մի օր դու կվայելես նրա պտուղները։ Վաղօրոք պատսպապատիր քո երեխայի հոգին։ Շրջագիծը կարող է մի ուրիշը սահմանել, բայց դու ինքդ միայն պետք է կառուցես պատվարը[^3]։

Բույսերը ձեւավորվում են մշակվելով, իսկ մարդիկ՝ դաստիարակությամբ։ Եթե մարդը ծնվեր խոշորակազմ եւ ուժեղ այդ կազմն ու ուժը նրան անօգուտ կլինեին այնքան ժամանակ, մինչեւ նա չսովորեր դրանք օգտագործելու կերպը. դրանք նույնիսկ վնասակար կլինեն նրան, արգելք հանդիսանալով ուրիշներին՝ նրան օգնության հասնելու[4]. եւ, լքված իր բախտին, նա թշվառությունից կմեռներ, նախքան իր կարիքները ճանաչելը։ Բողոքում են մանկության վիճակից, բայց չեն տեսնում, որ մարդկային ցեղը կկործանվեր, եթե մարդն աշխարհ չգար նախ եւ առաջ որպես երեխա։ 

Մենք ծնվում ենք տկար, կարիք ունենք ուժի։ Մենք ծնվում ենք ամեն ինչից զուրկ, կարիք ունենք օգնության։ Մենք ծնվում ենք անմիտ, կարիք ունենք դատողության։ Այն ամենը, ինչ մենք չունենք ծնվելիս, եւ որոնց մենք կարիքն ենք զգում մեծանալիս, ստանում ենք դաստիարակության միջոցով։

Այդ դաստիարակությունը մենք ստանում ենք կա՛մ բնությունից, կա՛մ մարդկանցից, կա՛մ իրերից։ Մեր ընդունակությունների ու մեր օրգանիզմի ներքին զարգացումը բնությունից ստացած դաստիարակության գործն է. այդ զարգացումը գտագործելու կերպը մեզ սովորեցնում է մարդկանց դաստիարակությունը. իսկ մեզ շրջապատող առարկաների նկատմամբ ունեցած մեր սեփական փորձառությունը իրերի դաստիարակությունն է։

Ուրեմն, մեզնից յուրաքանչյուրին ձեւավորում են երեք տարբեր ուսուցիչներ։ Աշակերտը, որի մեջ այդ ուսուցիչների տարբեր դասերը հակադրվում են միմյանց, վատ է դաստիարակվում եւ երբեք համաձայն չի լինի ինքն իր հետ. իսկ աշակերտը, որի մեջ այդ դասերը ամբողջապես համընկնում են իրար եւ միեւնույն նպատակին են ձգտում, նա՛ միայն դիմում է իր նպատակին եւ ապրում դրան համապատասխան։ Սա՛ է միայն լավ դաստիարակվածը։

Արդ, այս երեք տարբեր դաստիարակությունից բնության դաստիարակությունը ամենեւին մեզնից կախում չունի. իրերի դաստիարակությունը մասամբ միայն կախում ունի։ Մարդկանց դաստիարակության վրա է միայն, որ մենք իրոք իշխում ենք, թեեւ իշխում ենք ենթադրաբար միայն, որովհետեւ ոչ ոք վստահ չէ, թե կարող է լիովին ղեկավարել երեխային շրջապատող մարդկանց խոսքերն ու գործերը։

Եթե, ուրեմն, դաստիարակությունն արվեստ է, ապա համարյա անկարելի է, որ նա հաջողություն ունենա, քանի որ նրա հաջողության համար անհրաժեշտ աջակցությունը ոչ ոքից կախում չունի։ Ամենայն ջանադրությամբ միայն կարելի է առավել կամ նվազ չափով մոտենալ նպատակին, իսկ այդ նպատակին հասնելու համար պտք է բախտ ունենալ։

Ո՞րն է դաստիարակության նպատակը. դա հենց բնության նպատակն է, ինչպես արդեն ապացուցեցինք։ Եվ որովհետեւ երեք տեսակ դաստիարակության համագործակցությունը հարկավոր է նրանց կատարելագործման համար, ապա նրանցից մեկի՝ բնության դաստիարակության վրա, որի հանդեպ մենք անզոր ենք, պետք է ուղղենք մյուս երկուսը։ Թերեւս բնություն բառը շատ տարտամ իմաստ ունի. այստեղ փորձենք ավելի ճիշտ սահմանում տալ նրան։

Բնությունը, ասում են մեզ, ոչ այլ ինչ է, եթե ոչ՝ սովորություն[^5]։ Ի՞նչ է նշանակում այդ։ Մի՞թե չկան սովորություններ, որոնք բռնությամբ են ձեռք բերվում, եւ որոնք երբեք բնավորությանը չեն ճնշում։ Այդպես է, օրինակ, բույսերի այն սովորությունը, որոնց ուղղահայաց դիրքով աճելուն մարդիկ արգելք են լինում։ Արգելքը վերանալուց հետո, ազատ թողնըված բույսը պահում է այն թեքությունը, որ նրան տվել են մարդիկ. սակայն բուսահյութը դրանով չի փոխում երբեք իր սկզբնական ուղղությունը, եւ եթե բույսը չի դադարում աճել, նրա շարունակությունը դարձյալ ուղղահայաց դիրք է ընդունում։ Այդպես է լինում նաեւ մարդկանց հակումների հետ։ Քանի դեռ մարդը մնում է միեւնույն վիճակում, կարելի է պահպանել այն հակումները, որոնք հետեւանք են սովորության, եւ որոնք նրա համար նվազ բնական են. բայց հենց որ դրությունը փոխվում է, սովորությունը կորցնում է իր ազդեցությունը, վերադառնում են բնական հակումները։ Կարելի է վստահորեն ասել, որ դաստիարակությունը ոչ այլ ինչ է, եթե ոչ՝ սովորություն։ Իսկ մի՞թե չկան այնպիսի մարդիկ, որոնք մոռանում եւ կորցնում են իրենց դաստիարակությունը, եւ այնպիսիք, որոնք պահպանում են այն։ Ինչի՞ց է առաջանում այս տարբերությունը։ Եթե բնություն բառը պետք է սահմանափակվի բնությանը համապատասխանող սովորություններով, այդ դեպքում ավելորդ է այս ամբողջ անմիտ դատարկաբանությունը։

Մենք զգայունակ ենք ծնվում եւ ծնված օրից զանազան միջոցներով կրում ենք մեզ շրջապատող իրերի ազդեցությունը։ Այն րոպեից, երբ սկսում ենք գիտակցել, այսպես ասած, մեր զգացողությունները, մենք տրամադրվում ենք կրկին որոնելու այն իրերը, որոնք առաջացնում են մեր մեջ այդ զգացողությունները, կամ խուսափելու դրանցից, նայած, առաջին՝ հաճելի՞ են մեզ նրանք թե անհաճո, երկրորդ՝ համապատասխանությանը կամ անհամապարասխանությանը, որ գտնում ենք մեր եւ այդ իրերի միջեւ եւ, վերջապես, նայած մեր ունեցած դատողություններին երջանկության եւ կատարելության գաղափարի մասին, մեզ տալիս է բանականությունը։ Որքան ավելի զգայուն ենք դառնում եւ լուսավորվում, այնքան այս հակումներն ընդարձակվում եւ ամրապնդվում են. բայց մեր սովորությունների հարկադրանքով նրանք առավել կամ նվազ չափով փոփոխվում են՝ նայած թե ինչ կարծիքի ենք մենք։ Հենց այն, ինչ գոյություն ունի նախքան այդ փոփոխությունը, ես անվանում եմ բնություն։

Ուրեմն, այս նախնական հակումների հետ կարելի է կապել ամեն ինչ. այդ հնարավոր կլիներ, եթե մեր երեք տեսակ դաստիարակությունները միայն տարբեր լինեին միմյանցից. բայց ի՞նչ անել, երբ նրանք իրար հակադիր են, երբ ուզում են մարդուն դաստիարակել ոչ թե իր, այլ ուրիշների համար։ Այս դեպքում համագործակցությունը անհնար է։ Ստիպված լինելով պայքարել բնության կամ հասարակական կազմակերպությունների դեմ, պետք է ընտրություն կատարենք՝ կա՛մ մարդ պատրաստել, կա՛մ քաղաքացի, որովհետեւ չի կարելի միաժամանակ անել ե՛ւ մեկը, ե՛ւ մյուսը։

Յուրաքանչյուր մասնավոր հասարակություն, եթե նա սահմանափակ է եւ միաձույլ, օտարանում է ընդհանուր հասարակությունից։ Ամեն մի հայրենասեր խիստ է դեպի օտարերկրացիները, վերջիններս սոսկ մարդիկ են, նրանք ոչինչ չեն ներկայացնում նրա աչքին[^6]։ Այս անպատեհությունը անխուսափելի է, բայց աննշան։ Էականը բարի լինելն է այն անձանց հանդեպ, որոնց հետ ապրում ենք։ Դրսում սպարտացին փառասեր էր, ագահ, անարդար, բայց անշահախնդրություն, արդարասիրություն, համերաշխություն էր իշխում քաղաքի պարիսպներից ներս։ Զգուշացե՛ք այն կոսմոպոլիտներից, որոնք իրենց գրքերում հեռուներն են գնում որոնելու այնպիսի պարտականություններ, որ չէին ուզենա կատարել իրենց շրջապատում։ Կան այնպիսի փիլիսոփաներ, որոնք սիրում են թաթարներին, որպեսզի չսիրեն իրենց հարեւաններին։

Բնական մարդը ամեն ինչ է ինքն իր համար, նա թվական միավոր է, բացարձակ ամբողջություն, որը միմիայն ինքն իր կամ իր նմանի հետ է հարաբերվում։ Մարդ-քաղաքացին կոտորակային միավոր է, որը կախում ունի հայտարարից, եւ որի արժեքը կայանում է ամբողջի, այսինքն՝ հասարակության հետ նրա ունեցած հարաբերության մեջ։ Հասարակական լավ հիմնարկությունները նրանք են, որոնք ամենից լավ են այլափոխում մարդու բնությունը, նրան՝ բացարձակ գոյության փոխարեն հարաբերական գոյություն են տալիս ու նրա եսը միաձուլում ընդհանուր միավորի մեջ, այնպես որ, յուրաքանչյուր անհատ այլեւս իրեն որպես առանձին միավոր չի զգում, այլ՝ ամբողջի մի մասը եւ է՛լ ավելի զգալի է դառնում ամբողջի մեջ։ Հռոմի քաղաքացին ո՛չ Գայոս էր, ո՛չ էլ Լուկիոս. նա լոկ հռոմեացի էր. նա հայրենիքը նույնիսկ սիրում էր որպես բացարձակապես իրը։ Ռեգուլոսը իրեն կարթագենացի էր համարում, ընդունելով, որ ինքն իր տերերի սեփականությունն է։ Իբրեւ օտարերկրացի, նա հրաժարվում էր մասնակցել Հռոմի սենատին. հարկ եղավ, որ մի կարթագենացի հրամայեր նրան այդ անել։ Նա զայրացավ, երբ կամենում էին նրա կյանքը փրկել։ Նա հաղթեց եւ վերադարձավ փառքով՝ դժնդակ մահով մեռնելու համար։ Ինձ թվում է, որ այս բանը շատ քիչ է վերաբերում այն անձանց, որոնց մենք ճանաչում ենք։

Լակեդեմոնացի Պեդարետոսը ցանկանում է ընդունվել Երեքհարյուրակի խորհրդի անդամ։ Նրան մերժում են։ Նա հեռանում է ուրախ, որ Սպարտայում գտնվեցին երեք հարյուր մարդ, որոնք իրենից ավելի արժանավոր են։ Ենթադրում եմ, որ նրա այս վարմունքը անկեղծ էր. հիմք կա կարծելու, որ այդ այդպես էլ եղել է։ Ահա՛ իսկական քաղաքացին։

Սպարտացի մի կին բանակում հինգ որդի ուներ եւ լուր էր սպասում պատերազմի դաշտից։ Գալիս է մի ստրուկ. կինը դողալով տնղեկություն է հարցնում պատերազմից։

— Ձեր հինգ որդիներն սպանվեցին,— ասում է ստրուկը։

— Անա՛րգ ստրուկ, մի՞թե քեզ այդ մասին եմ հարցնում։

— Մենք հաղթություն տարանք։

Մայրն անմիջապես գնում է տաճար եւ շնորհակալություն հայտնում աստվածներին։ Ահա՛ իսկական քաղաքացուհին։

Այն մարդը, որը քաղաքացիական իրավակարգում ուզում է պահել բնական զգացմունքների առաջնությունը, չգիտե, թե ինչ է ուզում։ Նա շարունակ հակասության մեջ է ինքն իր հետ, շարունակ տատանվում է իր հակումների ու պարտականությունների միջեւ։ Նա երբեք չի կարող լինել ո՛չ մարդ, ո՛չ քաղաքացի, պիտանի չի լինի ո՛չ իրեն, ո՛չ էլ ուրիշներին։ Նա կլինի մեր օրերի մարդկանցից մեկը՝ մի ֆրանսիացի, մի անգլիացի, մի բուրժուա. նա ոչինչ չի լինի։

Մի բան լինելու, ինքնուրույն եւ միշտ եզակի լինելու համար պետք է գործել այնպես, ինչպես խոսում են. որեէ որոշում ընդունելիս պետք է միշտ վճռական լինել, ընդունել համարձակորեն եւ անդադար հետեւել դրա կատարմանը։ Սպասում եմ, որ ինձ ցույց տան այդ հրաշքը, որպեսզի իմանամ՝ մա՞րդ է նա, թե քաղաքացի, կամ ի՞նչ միջոցների է դիմում թե՛ մեկը եւ թե՛ մյուսը դառնալու համար։

Այս անխուսափելիորեն հակոտնյա շարժառիթներից բխում են դաստիարակության երկու ներհակ ձեւեր. մեկը՝ հասարակական ու համայնական, մյուսը՝ մասնավոր ու ընտանեկան։

Ուզո՞ւմ եք գաղափար կազմել հասարակական դաստիարակության մասին, կարդացեք Պլատոնի «Ռեսպուբլիկա»-ն։ Քաղաքական գիրք չէ այն, ինչպես կարծում են նրանք, ովքեր գրքի բովանդակությունը դատում են նրա վերնագրից, այլ՝ դաստիարակության մասին գրված մի հոյակապ ձեւռնարկ։

Երբ ուզում են արտացոլել ցնորքների աշխարհը, սովորաբար հիշատակում են Պլատոնի դաստիարակչական ուսմունքը։ Եթե Լիկուրգոսը իր ուսմունքը միայն գրավոր ավանդած լիներ, ես այն շատ ավելի ցնորական կհամարեի։ Պլատոնի գործը եղավ մարդկային սիրտը մաքրել, իսկ Լիկուրգոսը այն խեղաթյուրեց։

Հասարակական դաստիարակություն այլեւս գոյություն չունի եւ չի կարող գոյություն ունենալ, քանի որ այնտեղ, որտեղ չկա հայրենիք, չեն կարող գոյություն ունենալ նաեւ քաղաքացիներ։ Այս երկու բառերը՝ _հայրենիք_ եւ _քաղաքացի_, պետք է ջնջվեն ժամանակակից լեզուներից։ Թե ինչու համար, ես այդ շատ լավ գիտեմ, սակայն ասել չեմ ուզում. դա իմ նյութին չի վերաբերում։

Ես որպես հասարակական հիմնարկ չեմ ընդունում հասարակական այն ծիծաղելի հաստատությունները, որոնց կոլեջ[^7] են անվանում։ Ոչ էլ հաշվի եմ առնում բարձրաշխարհիկ դաստիարակությունը, որովհետեւ այդ դաստիարակությունը երկու հակառակ նպատակ հետապնդելով՝ ոչ մեկին չի հասնում։ Նա ընդունակ է միայն պատրաստել երկերեսանի մարդիկ, որոնք կարծես ամեն ինչ անում են ուրիշների համար, մինչդեռ իրականում միայն իրենց շահը նկատի ունեն։ Բայց նման ցուցարարությունները, հանրածանոթ լինելով բոլորին, ոչ ոքի չեն կարող խաբել։ Իզուր են դրանք։

Այս հակասություններից առաջանում է մի ուրիշը, որը մենք անընդհատ զգում ենք մեր մեջ։ Բնությունն ու մարդիկ մեզ քարշ են տալիս տարբեր ուղղություններով, եւ մենք ստիպված տարուբերվում ենք այդ այլազան մղումների միջեւ, ընտրելով այնպիսի մի ճանապարհ, որը մեզ չի տանում ո՛չ մեկ եւ ո՛չ մյուս նպատակներին։ Եվ այսպես, ներքին պայքարով եւ տատանումներով անցնելով իր ամրողջ կյանքը, այն ավարտում ենք, չկարողանալով երբեւէ հաշտվել ինքներս մեզ հետ եւ առանց օգտակար լինեու ո՛չ մեզ, ո՛չ ուրիշներին։

Մնում է, վերջապես, ընտանեկան դաստիարակությունը, կամ բնության դաստիարակությունը։ Բայց ի՞նչ կարող է դառնալ ուրիշների համար մի մարդ, որը միմիայն իր համար է դաստիարակվել։ Եթե առաջադրված կրկնակի նպատակները երբեւէ կարելի լիներ միացնել մեկի մեջ, մարդու հակասությունները վերացնելով. կվերացվեր նրա երջանկությունն արգելակող մի մեծ խոչընդոտ։ Այս մասին դատելու համար պետք է մարդուն տեսնել լիովին կազմակերպված, զննել նրա հակումները, տեսնել նրա առաջադիմությունները, հետեւել նրա քայլերին, մի խոսքով՝ ճանաչել բնական մարդուն։ Ես կարծում եմ, որ սույն գիրքը կարդալուց հետո մի քանի քայլ առաջ անցած կլինեն այդ պրպտումների մեջ։

Ի՞նչ պետք է անել այս հազվագյուտ մարդուն ձեւավորելու համար։ Անտարակույս, շատ բան. նշանակում է պետք է կատարել ինչ որ անհրաժեշտ է։ Երբ կարիք է լինում քամուն դեմ գնալ, պետք է առաջ շարժվել՝ նավարկելով մերթ մեկ, մերթ մյուս ուղղությամբ, բայց երբ շատ է ալեկոծ ծովը, եւ ուզում ենք կանգ առնել տեղում, պետք է խարիսխ գցել։ Զգուշացիր, երիտասարդ նավավար, որ քո պարանը ջուրը չտանի, որ քո խարիսխը ծովի հատակը չակոսե, որ նավդ չխոտորի, նախքան դու կնկատես այն։

Հասարակական իրավակարգում, որտեղ բոլոր տեղերը նշված են, յուրաքանչյուր ոք պետք է դաստիարակված լինի իր տեղի համար։ Եթե որեւէ անհատ դուրս գա իր համար պատրաստված տեղից, նա այլեւս ոչ մի բանի պիտանի չէ։ Դաստիարակությունը օգտակար է այնքանով, որքանով որ ճակատագիրը համընկնում է ծնողների ունեցած կոչմանը։ Մյուս բոլոր դեպքերում նա վնասակար է սանի համար, թեկուզ այն նախապաշարումների պատճառով, որոնցով համակում են նրան։ Եգիպտոսում, որտեղ որդին պարտավոր էր ընտրել հոր կոչումը, դաստիարակությունը գոնե մի կայուն նպատակ ուներ. իսկ մեզ մոտ, որտեղ միայն աստիճաններն են մնայուն, եւ ուր մարդիկ շարունակ փոփոխվում են, ոչ ոք չգիտի, թե որդուն դաստիարակելով իր աստիճանի համար, չի՞ աշխատում արդյոք նրան ի վնաս։

Քանի որ բնական կարգերում բոլոր մարդիկ հավասար են, ապա նրանց համայնական կոչումը մարդկային վիճակն է, եւ որեւէ մեկը, եթե լավ է դաստիարակված այդ բանի համար, չի կարող վատ կատարել դրա հետ կապված գործերը։ Թո՛ղ իմ աշակերտը կոչված լինի ռազմական գործի, եկեղեցու, դատարանի համար, այդ կարեւոր չէ։ Ծնողների կոչումից առաջ բնությունն է նրան կանչում դեպի մարդկային կյանքը։ Կյանքն է այն արվեստը, որ ես ուզում եմ նրան սովորեցնել։ Ես համոզված եմ, որ իմ ձեռքի տակից դուրս գալով՝ նա ո՛չ դատավոր կլինի, ո՛չ զինվոր, ո՛չ քահանա. նա, առաջին հերթին, կլինի մարդ՝ մարդ լրիվ առոմով, նա կարող է, եթե հարկ լինի, դառնալ այնպիսին, ինչպիսին որեւէ մեկ ուրիշը։ Եվ ճակատագիրը զուր կջանա նրան աեղափոխել տեղից֊տեղ. նա միշտ իր տեղում կլինի։ Occupavi te, Fortuna, atque cepi; omnesque aditus tuos interclusi, ut ad me aspirare non posses.[^8]

Մեր իսկական գիտությունը մարդկային վիճակի ուսումնասիրությունն է։ Իմ կարծիքով, մեզնից նա է ամենից ավելի լավ դաստիարակված, ով կարող է ավելի լավ տանել կյանքի բարին ու չարը։ Սրանից հետեւում է, որ իսկական դաստիարակությունը կայանում է գործնական աշխատանքների մեջ, քան թե հրահանգների։ Մենք սկսում ենք սովորել՝ ապրել սկսելով։ Մեր դաստիարակությունը մեզ հետ է սկսվում. մեր առաջին դաստիարակը մեր դայակն է։ Այդ իսկ պատճառով _դաստիարակություն_ բառը հների մոտ այլ նշանակություն ուներ, որը մենք այժմ չենք տալիս նրան. այն նշանակում էր սնունդ։ «Educit obstetrix,— ասում է Վառոնը,— educat nuitrix, instituit paedagogus, docet magister»[^9]։ Այսպիսով, դաստիարակությունը, ուսուցումը, կրթությունը, իրենց նպատակներով, երեք նույնքան տարբեր բաներ են, ինչքան դայակը, դաստիարակը եւ ուսուցիչը։ Բայց այս տարբերությունները սխալ են ըմբռնված. լավ կրթվելու համար երեխան միայն մեկ առաջնորդ պետք է ունենա:

Հարկավոր է, ուրեմն, ընդհանրացնել մեր տեսակետները եւ զննել մեր սանի մեջ մարդն ընդհանրապես, որը ենթակա է մարդկային կյանքի բոլոր պատահարներին։ Եթե մարդիկ ծնվեին ընդմիշտ կապված միեւնույն երկրի հողին, եթե կլոր տարին միայն մեկ եղանակ ունենար, եթե յուրաքանչյուր անձ կապված լիներ իր բախտին այնպես, որ այլեւս երբեք չկարողանար այն փոխել, այդ դեպքում ներկայիս կիրառվող դաստիարակությունը որոշ չափով պիտանի կլիներ։ Երեխան, իր վիճակին համապատասխան դաստիարակվելով ու նրանից երբեք դուրս չգալով, չէր ենթարկվի մի այլ դրության անհարմարություններին։ Սակայն, նկատի ունենալով մարդկային գործերի փոփոխությունը, մեր դարի անհանգիստ ու հարաշարժ միտքը, որ յուրաքանչյուր սերնդի կյանքում հեղաշրջում է ամեն ինչ, կարելի՞ է արդյոք ընդունել մի ավելի անմիտ մեթոդ, քան այն, որը երեխային դաստիարակեր այնպես, ասես նա երբեք սենյակից դուրս չի գալու եւ շարունակ շրջապատված է լինելու յուրայիններով։ Եթե խեղճ երեխան ոտքը դուրս դնի, կամ եթե մի աստիճան ցած իջնի, կորած է։ Խնդիրն այն չէ, որ երեխային վարժեցնենք ցավին դիմանալ, այլ այն, որ նրան սովորեցնենք զգալ այդ ցավը։ Մարդիկ միայն մտածում են իրենց երեխայի պահպանության մասին։ Բայց դա բավական չէ. նրան պետք է սովորեցնել, որ կարողանա ինքն իրեն պահպանել մեծանալուց հետո, տոկուն լինի ճակատագրի հարվածների հանդեպ, արհամարհի ճոխությունն ու թշվառությունը, եթե հարկ լինի, կարողանա ապրել Իսլանդիայի սառույցներում եւ Մալթայի կիզիչ ժայռերի վրա։ Դուք իզուր միջոցներ ձեռք կառնեք, որ նա չմեռնի. նա մի օր մահանալու է, եւ եթե նույնիսկ նրա մահը ձեր խնամքի հետեւանք չէ, համենայն դեպս, այդ խնամքը սխալ հասկացված խնամք կլինի։ Կարեւորը նրան ապրել սովորեցնելն է, քան թե մահից ազատելը։ Ապրել չի նշանակում շնչել, այլ՝ գործել, աշխատեցնել մեր մարմնի օրգանները, մեր զգայարանները, մեր ընդունակությունները, մեր էության բոլոր մասերը, որոնք մեզ տալիս են մեր գոյության զգացողությունը։ Ամենից լիակատար ապրողը նա չէ, որ շատ տարիներ է ապրել, այլ նա, ով ամենից ավելի է զգացել կյանքը։ Եղել են մարդիկ, որոնց թաղել են հարյուր տարեկան հասակում, բայց մեռած են եղել ծնված օրից։ Գերադասելի կլիներ, որ նրանք գերեզման իջնեին երիտասարդ հասակում, գոնե մինչեւ այդ ապրած կլինեին։

Մեր ամբողջ իմաստությունը կայանում է ստրկական նախապաշարմունքների մեջ. մեր բոլոր սովորությունները լոկ ստրկացում են, ճնշում եւ բռնակալություն։ Մարդ-քաղաքացին ծնվում, ապրում ու մեռնում է ստրկության մեջ. ծնվելուն պես նրան փաթաթում են խանձարուրի մեջ, մեռնելուց հետո՝ փակում դագաղի մեջ. քանի դեռ պահում է իր մարդկային կերպարանքը, նա կաշկանդված է հասարակական հաստատություններով։

Ասում են, թե շատ տատմայրեր նորածին երեխայի գլուխր սեղմում են՝ նրան ավելի պատշաճ ձեւ տալու նպատաեւով, եւ մենք էլ հանդուրժում ենք այդ։ Ուրեմն, մեր գլուխները լավ չեն այնպես, ինչպես նրանց ձեւավորել է բնության ստեղծողը։ Նրանց պետք է ձեւավորեն դրսից՝ տատմայրերը եւ ներսից՝ փիլիսոփաները։ Այս տեսակետից կարաիբները կիսով չափ ավելի երջանիկ են, քան մենք։

«Հազիվ է երեխան մոր արգանդից դուրս գալիս ու իրեն ազատ զգում շարժումներ անելու եւ անդամները մեկնելու, նրան կրկին նոր կապանքների մեջ են դնում։ Երեխային բարուրում են՝ գլուխն անշարժ դիրքով, ոտքերը ձգած, ձեռքերը. մարմնի ուղղությամբ երկարած, այնուհետեւ փաթաթում ու կապկպում են ամեն տեսակի ոտնաշորերով ու թաթաշորերով, որոնք արգելակում են նրա շարժումները։ Նա դեռ բախտավոր է, եթե նրան չեն սեղմել այն աստիճան, որ չկարողանա շնչել, եւ մտածել են նրան պառկեցնել կողքի վրա, որպեսզի բերանում հավաքվող հեղուկը ինքն իրեն դուրս հոսի, քանի որ նա ազատություն չունի գլուխը որեւէ կողմ շրջելու՝ նրա հոսքը դյուրացնելու համար»[^10]։

Կծիկի պես հավաքված իր անդամների երկարատեւ թմրությունը թոթափելու համար նորածինը պահանջ է զգում դրանք երկարելու եւ շարժելու։ Այժմ, ճիշտ է, ձգում են նրա ձեռքն ու ոտքը, բայց չեն թողնում, որ նա ազատ շարժումներ անի. գլուխն անգամ ճնշում են գլխակապերով, կարծես վախենում են, որ չլինի թե երեխան իրոք ապրող էակի տեսք ունենա։

Այսպիսով, մարմնի ներքին մասերի զարգացման ձգտումը անհաղթելի արգելքների է հանդիպում, որը երեխան դրա համար անհրաժեշտ շարժումներ կատարելու փորձ է անում։ Նա անընդհատ ապարդյուն ճիգեր է գործադրում, որոնք սպառում են նրա ուժերը կամ դանդաղեցնում նրանց զարգացումը։ Երեխան ավելի քիչ էր սեղմված, ավելի քիչ էր նեղվում, ավելի քիչ էր ճնշված սաղմնաթաղանթի մեջ, քան թե այժմ իր բարուրի մեջ. չես հասկանում, թե նա ի՞նչ շահեց աշխարհ գալով։

Այն անշորժությունն ու ճնշվածությունը, որում պահում են երեխայի մարմինը, անկասկած խանգարում են արյան եւ մարմնահյութերի շրջանառությանը, արգելք են հանդիսանում նրա ամրանալուն եւ աճելուն, վնասում են նրա կազմվածքին։ Այն երկրներում, որտեղ այս անհեթեթ կանխազգուշությունները չեն կիրառվում, բոլոր մարդիկ բարձրահասակ են, թիկնեղ, ուժեղ եւ մարմնով համաչափ։ Իսկ այն երկրներում, որտեղ երեխաներին խանձարուրում են, մեծ թիվ են կազմում սապատավորները, կաղերը, ծոռոտանիները, խեղանդամները, ռախիտիկները եւ ամեն տեսակ այլանդակ մարդիկ։ Վախենալով, որ երեխաների մարմինները ազատ շարժումներից կարող են այլանդակվել, մարդիկ ավելի շուտ իրենք են նրանց այլանդակում՝ մամլելով։ Նրանք կնախընտրեն երեխաներին անդամալույծ դարձնել, որպես թե խեղանդամությունը կանխեւլու համար։

Նման դաժան բռնադատությունը չի կարող չանդրադառնալ երեխայի բնավորության վրա։ Նրա առաջին զգացումը ցավի ու տանջանքի զգացումն է. նրա յուրաքանչյուր անհրաժեշտ շարժումը արգելքի է հանդիպում. շղթայակապ կալանավորից էլ ավելի դժբախտ՝ մանուկը զուր ճիգեր է թափում, զայրանում է ու ճչում։ Կարող են ասել, թե երեխայի առաջին ձայնը լացն է։ Հավատում եմ, որովհետեւ ծնվելու րոպեից նրան նեղացնում են։ Նրա ստացած առաջին նվերը շղթան է, առաջին խնամքը՝ տանջանքը։ Երեխայի միայն ձայնն է ազատ, որից նա օգտվում է բողոքելու համար։ Երեխան ճչում է այն ցավերից, որ պատճառում են նրան։ Եթե դուք էլ նրա նման կապկպված լինեիք, թերեւս ավելի բարձր աղաղակեիք։

Որտեղի՞ց է առաջանում այս անմիտ սովորույթը. մի անբնական սովորությունից։ Այն օրվանից, երբ մայրերը, արհամարհելով իրենց առաջին պարտականությունը, չցանկացան կաթ տալ իրենց երեխաներին, հարկ եղավ նրանց հանձնել վարձու կանանց, որոնք օտարածին երեխային մայր դառնալով ու նրա նկատմամբ ոչ մի բնական զգացմունք չտածելով, աշխատում էին իրենց բեռը թեթեւացնել։ Ազատ թողնված երեխային պետք է միշտ հսկել, իսկ եթե նա լավ է կապկպված, կարելի է նրան մի անկյուն գցել, ուշադրություն չդարձնելով նրա աղաղակներին։ Բավական է, որ դայակի անհոգության ապացույցներ չլինեն, բավական է, որ երեխայի ձեռքն ու ոտքը չկոտրվեն. էլ ո՞վ է հետաքրքրվում, թեւ երեխան հյուծվում է կամ դատապարտված է թուլակազմ մնալու ամբողջ կյանքում։ Երեխայի մարմնի անդամները պահպանում են մարմնի հաշվին, եւ ինչ էլ պատահի, դայակին չեն մեղադրի։

Այն փափկասուն մայրերը, որոնք իրենց երեխաների հոգսից ազատված՝ հաճույքով հանձնվում են քաղքենի զվարճություններին, գիտե՞ն արդյոք, թե գյուղում ինչպիսի խնամք են ստանում իրենց երեխաները խանձարուրների մեջ։ Ամենափոքր սրտնեղության դեպքում երեխային կախում են մի մեխից՝ լվացքի մի կապոցի նման, ու մինչդեռ դայակն առանց շտապելու իր գործերով է զբաղվում, խեղճ մանկիկը մնում է այդպես խաչված։ Այդ դիրքում գտնվող երեխայի դեմքը կապտում է, ուժեղ սեղմված կուրծքը արգելակում է արյան շրջանառությունը, որի հետեւանքով արյունը դեպի գլուխն է բարձրանում, ու երեխան չկարողանալով ճչալ, թվում է շատ հանգիստ վիճակում։ Չգիտեմ, երեխան քանի՞ ժամ կդիմանա այդպես՝ առանց կյանքից զրկվելու, բայց չեմ կարծում, որ դա կարող է երկար տեւել։ Ահա, իմ կարծիքով, բարուրելու ամենամեծ անհարմարություններից մեկը։

Ենթադրում են, թե ազատ թողնված երեխան կարող է իր մարմնին այնպիսի վատ դիրք տալ ու այնպիսի շարժումներ անել, որոնք վնասակար են նրա անդամների կանոնավոր զարգացմանը։ Դա մեր կեղծ իմաստության դատարկ դատողություններից մեկն է, որը ոչ մի փորձով չի հաստատված։ Մեզնից ավելի խելացի ժողովուրդների երեխաների մեջ, որոնք մեծանում են ազատ թողնված անդամներով, ոչ մի վիրավոր կամ խեղանդամ չի նկատվում։ Երեխան չի կարող այնպիսի ուժեղ շարժումներ կատարել, որ վտանգավոր լինեն, իսկ եթե նույնիսկ մի բուռն շարժում անի, դրանից առաջացող ցավն իսկույն նրան կստիպի հանդարտվել
Մենք դեռեւս չենք փորձել բարուրել շան կամ կատվի ձագերին. ո՞վ է տեսել, որ այս անփութության հետեւանքով որեւէ վնաս հասնի նրանց։ Ճիշտ է, երեխան ավելի ծանր է, բայց նույն համեմատությամբ էլ՝ ավելի տկար։ Հազիվ կարողանալով շարժվել, նա ինչպե՞ս կարող է իրեն խեղել։ Եթե նրան երկար ժամանակ պառկեցնեք մեջքի վրա, նա այդ դիրքում էլ կմահանա, ինչպես կրիան, առանց շրջվել կարողանալու։

Կանայք ոչ միայն չեն բավարարվում իրենց երեխաներին կրծքով չկերակրելով, այլեւ չեն ցանկանում երեխա ունենալ. հետեւանքը ըստինքյան բնական է: Գտնելով, թե մայրական դրությունը ծանր է, իսկույն դիմում են նրանից բոլորովին ազատվելու միջոցին, այդպիսով ուզում են մի անօգուտ գործ կատարել, շարունակ այն վերսկսելու նպատակով, եւ մարդկային ցեղի բազմացման տված հաճույքը վեր է ածվում նրան վնասելու պատճառի։ Այս սովորությունը, ավելանալով բնակչության նվազման մյուս պատճառներին, պարզորեն կանխագուշակում է Եվրոպայի մոտիկ ապագան։ Գիտությունը, արվեստը, փիլիսոփայությունն ու սրանցից բխած բարքերը շուտով կամայացնեն Եվրոպան, որտեղ կբնակվեն գիշատիչ գազաններ. ասենք՝ դրանով բնակիչների մեծ փոփոխություն չի լինի։

Ես երբեմն ականատես են եղել, թե երիտասարդ կանայք ինչպիսի խորամանկություն են բանեցնում, ձեւացնելով, որ իբր ցանկանում են կրծքով սնել իրենց երեխաներին: Նրանք գիտեն միջոցը դրանից ազատվելու. հնարամտորեն օգնության են կանչում ամուսիններին, բժիշկներին ու, մանավանդ, մայրերին։ Այն ամուսինը, որը կհամաձայնի, որպեսզի իր կինը կրծքով կերակրի երեխային, կհամարվի կորած մարդ. նա կլինի մի մարդասպան, որը ցանկանում է ազատվել կնոջից։ Խելամիտ ամուսի՛ն, դու հայրական սերը պետք է զոհես ընտանեկան համերաշխության սիրույն։ Բարեբախտաբար, գյուղերում ձեր կանանցից ավելի՜ զգաստ կանայք կան. բայց դուք առավել բախտավոր կլինեք, եթե ձեր կանայք իրենց խնայած ժամանակը ձեզնից բացի ուրիշներին չեն հատկացնում։

Կանանց պարտկանությունը կասկածի առարկա չէ. բայց հարց է ծագում. նրանց արհամարհանքը դեպի այն չի՞ ազդում արդյոք երեխաների վրա. արդյո՞ք երեխաների համար միեւնույնն է՝ մոր կաթով են սնվում, թե ուրիշի։ Ես գտնում եմ, որ այս հարցը վճռված է բժիշկների կողմից կանանց[^11] ցանկության համաձայն, ու, իմ կարծիքով, ավելի լավ է երեխան ծծի առողջ դայակի, քան վատառողջ մոր կաթը, եթե վտանգ է սպառնում, որ մանուկը նոր հիվանդություն ստանա այն արյունից, որից ինքը սերված է։

Սակայն խնդրին միայն ֆիզիկական տեսակետից չպետք է մոտենալ. երեխան նվազ կարիք չունի մոր խնամքին, քան նրա կրծքին։ Այն կաթը, որ մերժում է տալ մայրը, նրան կարող են տալ ուրիշ կանայք, նույնիսկ անասունները, բայց մայրական խնամքը անփոխարինելի է։ Այն կինը, որ իր երեխայի փոխարեն ուրիշի երեխային է սնում, վատ մայր է. ինչպե՞ս կարող է նա լավ դայակ լինել. գուցե հետագայում այդպիսին լինի, բայց աստիճանաբար։ Պետք է, որ սովորությունը փոխի բնությունը, իսկ վատ խնամված երեխան այդ ժամանակաընթացքում կարող է հարյուր անգամ ոչնչանալ՝ մինչեւ դայակը նրա նկատմամբ մայրական գորովանով տոգորվի։

Ուրեմն, վերոհիշյալ առավելությունից իսկ առաջանում է մի անպատեհություն, որպիսին բավական է, որպեսզի ամեն մի զգայուն մայր հրաժարվի իր երեխային ուրիշի կաթը ծծել տալուց, այն է՝ մայրական իրավունքի բաժանումը կամ կորուստը, տեսնել, որ իր զավակը իրեն չափ, գուցե եւ իրենից ավելի մի ուրիշին է սիրում, զգալ, որ երեխայի՝ իր իսկական մոր հանդեպ ունեցած սերը ողորմություն է, իսկ ստնտուի հանդեպ ունեցածը՝ պարտականություն, որովհետեւ երեխան որդիական սիրով է կապվում այն կնոջ հետ, ում մոտ մայրական խնամք եւ փաղաքշանք է գտել։

Որպես այս անպատեհությունը դարմանելու միջոց, երեխաներին սովորաբար համակում են արհամարհանքով դեպի իրենց դայակները, որոնց հետ վարվում են իբրեւ աղախինների։ Երբ նրանց ծառայությունն ավարտված են համարում, երեխային ետ են վերցնում, կամ նրանց ազատում աշխատանքից։ Հաճախ, ծնողների վատ վերաբերմունքի հետեւանքով, դայակը չի ցանկանում գալ տեսնել իր սանիկին։ Երեխան մի քանի տարուց հետո այլեւս չի տեսնում, չի ճանաչում նրան։ Այն մայրը, որ կարծում է, թե փոխարինում է դայակին ու դաժան վերաբերմունքով քավում է իր անտարբերությունը, սխալվում է։ Խորթացած ծծկերից մի քնքուշ զավակ պատրաստելու փոխարեն, նրան մղում է դեպի ապերախտություն, սովորեցնում է արհամարհել նրան, ով իրեն կաթ է տվել։

Ինչքա՜ն երկար կարող էի խոսել այս կետի շուրջ, եթե օգտակար նյութերի մասին զուր երկարաբանելը ձանձրալի չլիներ։ Այս հարցը շար ավելի բարդ է, քան կարծում են։ Եթե ուզում եք ամեն մեկին վերադարձնել իր առաջնահերթ պարտականություններին, սկսեցեք մայրերից. դուք կզարմանաք ձեր առաջացրած փոփոխություններից։ Ամեն ինչ ծագում է հաջորդաբար առաջին այլասերումից՝ ամբողջ բարոյական կարգը խաթարվում է. բնական հակումները մարում են արտերում, ընտանեկան ներքին կյանքը ավելի անհրապույր է դառնում. նոր կազմակերպվող ընտանիքի հուզիչ տեսարանը այլեւս ամուսիններին չի գրավում եւ օտարներին ոչ մի հարգանք չի ներշնչում. չեն հարգում այն մայրերին, որոնց մոտ չեն տեսնում նրանց զավակներին. ընտանիքը դադարում է մշտական բնակավայր լինել. սովորությունն այլեւս չի ամրապնդում արյան կապերը. էլ չկան ո՛չ հայրեր, ո՛չ մայրեր, ո՛չ երեխաներ, ո՛չ եղբայրներ, ո՛չ քույրեր. սրանք հազիվ են իրար ճանաչում։ Ինչպե՞ս կարող են սիրել միմյանց։ Ցուրաքանչյուրը միայն իր մասին է մտածում։ Երբ ընտանիքը այլեւս տխուր մենության վայր է դառնում, բնական է, որ զվարճությունը ուրիշ տեղ են փնտրում։

Իսկ եթե մայրերը հանձն առնեն իրենց կաթով սնել իրենց երեխաներին, այն ժամանակ բարքերը ինքնաբերաբար կրարեփոխվեն, բոլոր սրտերում կարթնանան բնական զգացումները. պետության բնակչությունը կաճի։ Այս առաջին քայլը, այս քայլը միայն կարող է ամեն ինչ վերամիավորել։ Ընտանեկան կյանքի հրապույրը վատ բարքերի դեմ ամենաազդու հակաթույնն է։ Երեխաների աղմուկը, որը տաղտկալի է թվում, հաճելի է դառնում. հայրն ու մայրը միմյանց ավելի պիտանի, ավելի սիրելի կլինեն, նրանց ամուսնական կապն ավելի կամրապնդվի։ Երբ ընտանիքում տիրում է աշխույժ կենսուրախ կյանք, տնային աշխատանքը դառնում է կնոջ ամենասիրելի գործը, իսկ ամուսնու՝ ամենահաճելի զբաղմունքը։ Այսպիսով, վատ բարքերի վերացումով ընտանիքում կարող է կատարվել մի ընդհանուր բարեփոխություն, եւ քիչ հետո բնությունը նորից կտիրանա իր բոլոր իրավունքներին։ Մի անգամ որ կանայք վերստին մայր դառնան, այրերը չեն հապաղի դարձյալ հայր եւ ամուսին լինել։

Ավելո՜րդ շաղակրատանք. աշխարհիկ հաճույքներից առաջացող ձանձրույթն անգամ երբեք այդպիսի արդյունքի չի հանգեցնում։ Կանայք դադարել են մայր լինելուց. նրանք այլեւս այդպիսին չեն լինելու․ էլ չեն ուզում այդպիսին լինել։ Եթե նույնիսկ ցանկանային, հազիվ թե կարողանային. այսօր, երբ հակառակ սովորույթներ են հաստատվել, նրանցից ամեն մեկը պարտավորված կլիներ հաղթահարել իրեն շրջապատող կանանց դիմադրությունը, կանանց, որոնք իրար հետ դաշնակցում են մի փորձի դեմ, ոմանք՝ որովհետեւ իրենք դրա օրինակը չեն տվել, ուրիշները՝ որովհետեւ չեն ուզում այն ընդօրինակել։

Բայց եւ այնպես, երբեմն կան ողջամիտ դեռատի կանայք, որոնք համարձակվում են այս բանում դեմ դուրս գալ աշխարհիկ կարգերին, արհամարհել իրենց սեռակիցների ճիչերը եւ անբասիր խիզախությամբ կատարում են բնության կողմից իրենց վրա դրված այդ քաղցր պարտականությունը։ Երանի թե նրանց սպասող երջանկությունն ու հաճույքները կարենային հրապուրել ավելի մեծ թվով կանանց։ Հիմնվելով ամենապարզ դատողությունից բխող հետեւությունների եւ մինչեւ հիմա անժխտելի դիտողությունների վրա, ես ինձ թույլ եմ տալիս հավաստիացնել այդ արիասիրտ մայրերին, որ նրանք կապահովեն իրենց ամուսինների անխախտ ու տեւական համակրանքը, իրենց զավակների որդիական անկեղծ սերը եւ հասարակության հարգանքն ու գնահատանքը, բարեհաջող ծննդաբերություն՝ առանց վտանգի ու հետեւանքների, կայուն ու ամուր առողջություն, վերջապես, այն բավարարությունը, որ հետագայում նրանց աղջիկները կհետեւեն իրենց մորը եւ օրինակ կհանդիսանան ուրիշ աղջիկների։

Որտեղ չկա մայր, այնտեղ չկա եւ երեխա։ Նրանց պարտականությունները փոխադարձ են, եւ եթե մի կողմը այդ պարտականությունները վատ է կատարում, մյուս կողմն էլ դրանց նկատմամբ անփութություն է ցուցաբերում։ Երեխան մորը պետք է սիրի նախքան իմանալը, թե պարտավոր է սիրել նրան։ Եթե արյան ձայնը չի ուժեղանում սովորությունով ու խնամքներով, առաջին տարիներում իսկ լռում է այդ ձայնը, եւ սիրտը մեռնում է, այսպես ասած, իր ծնվելուց առաջ։ Այսպիսով, հենց առաջին քայլերից մենք բնությունից դուրս ենք ընկնում։

Բնությունից դուրս են գալիս նաեւ հակառակ կողմից, երբ կինը, մայրական հոգատարությունը անտես առնելու փոխարեն, այս անգամ չափազանցության է հասցնում այն, երբ նա իր երեխային կուռք է դարձնում, երբ ավելացնում ու հրահրում է նրա թուլությունը այն աստիճան, որ նա չզգա այն, եւ հուսալով երեխային զերծ պահել բնության օրենքներից, նրան հեռու է պահում ծանր տպավորություններից, առանց մտածելու, թե նրան ժամանակավորապես պաշտպանելով որոշ նեղություններից, ինչքան պատահարներ ու վտանգներ է կուտակում, ապագայում, երեխայի գլխին, եւ որքան բարբարոս կանխահոգություն է, երբ ուզում են մանկական թուլությունը երկարաձգել հասուն տարիքում մարդկանց վերապահված տվայտանքներով։ Ըստ ավանդության, Թետիսը իր որդուն ընկղմեց Ստիքսի ջրերի մեջ՝ նրան անխոցելի դարձնելու նպատակով։ Այս այլաբանությունը պարզ է եւ գեղեցիկ։ Դաժան մայրերը, որոնց մասին է խոսքս, այլ կերպ են վարվում. նրանք իրենց զավակներին անընդհատ ընկղմելու մեղկության մեջ՝ նրանց նախապատրաստում են տանջվելու․ բաց են անում նրանց մաշկի ծակոտիները ամեն տեսակ չարիքների առաջ, որոնց կուլ կգնա երեխան, երբ մեծանա։

Դիտեցեք բնությունը եւ ընթացեք նրա նշած ճանապարհով։ Բնությունն անընդհատ վարժեցնում է երեխաներին, կոփում նրանց բնավորությունը ամեն տնսակ փորձություններով, մանուկ հասակից սովորեցնում է, թե ինչ է ցավն ու տառապանքը։ Երեխան ատամ հանելիս տենդում է, սուր փորացավերից գալարվում, կարկամում է, տեւական հազը շնչահեղձ է անում նրան, ճիճուները տանջում են, եւ հյութերի հորդությունը փչացնում է նրա արյունը, զանազան թթվուտներ խմորումներ են առաջացնում նրա մարմնի մեջ եւ մաշկի բորբոքումներ պատճառում։ Մանկան կյանքի համարյա ամբողջ առաջին շրջանը լի է հիվանդություններով ու վտանգներով. ծնվող երեխաների կեսը մահանում է մինչեւ ութ արեկան հասակը։ Այդ փորձություններից երեխան դուրս է գալիս արդեն ուժեղացած, եւ շարունակելով ապրել, հետզհետե ավելի է ամրապնդում իր կյանքի հիմքը։

Այս է բնության օրենքը։ Ինչո՞ւ եք դուք նրան հակադրվում, չե՞ք տեսնում, որ ցանկանալով ուղղել բնությունը, դուք քանդում եք նրա գործը եւ արգելակում նրա օգտակար ջանքերը։ Մի կարծեք, թե դրսից անելով այն, ինչ բնությունն է անում ներսից, վտանգը կարող է կրկնապատկվել. ընդհակառակն այդպիսով վտանգը նվազում է եւ ի վերջո անհետանում։ Փորձը ցույց է տվել, որ քնքուշ մեծացած երեխաներն ավելի շատ են մահանում, քան մյուսները։ Երեխաներին ավելի քիչ են վտանգի ենթարկում նրանց գործի դնելով, քան թե խնայելով, եթե, իհարկե, չեն չարաշահում նրանց ուժերը։ Ուրեմն, վարժեցրեք նրանց ապագա վտանգները դիմագրավելու։ Կոփեցե՛ք նրանց մարմինը տոկալու տարվա եղանակների, կլիմաների, տարերքի խստություններին, դիմանալու անոթության, ծարավի, հոգնածության։ Ջրդեղե՛ք նրանց Ստիքսի ջրով։ Քանի դեռ մարմինը որեւէ սովորություն չի ընդունել, կարելի է աներկյուղ ուզածդ սովորությունը տալ նրան. իսկ եթե մեկ անգամ սովորությունը մտնի նրա կազմվածքի մեջ, ամեն մի նոր փոփոխություն արդեն վտանգավոր կլինի նրա համար։ Մանուկը մեծահասակից ավելի լավ է տանում կյանքի փոփոխությունները. նրա փափուկ ու ճկուն նյարդերին հեշտությամբ կարող եք տալ ձեր ցանկացած ձեւը, իսկ չափահասների նյարդերը, որոնք ավելի կարծրացած են լինում, միայն ուժի միջոցով կարելի է փոխել։ Կարելի է, ուրեմն, երեխային դարձնել ամրակազմ, առանց վտանգելու նրա կյանքն ու առողջությունը։ Իսկ եթե նույնիսկ որեւէ վտանգ գոյություն ունենար, դարձյալ չպետք է տատանվել։ Քանի որ այդ վտանգները մարդկային կյանքից անբաժան են, ավելի լավ է դրանք փոխադրել կյանքի այն ժամանակաշրջանը, երբ նվազ վնասակար են։

Երեխան որքան մեծանում է, այնքան ավելի թանկ է դառնում։ Նրա անձի արժեքին ավելանում է նրա վրա թափված խնամքի գինը։ Նրա կյանքի կորստյանը միանում է մահվան զգացմունքը։ Ուրեմն, հոգ տանելով հանդերձ նրա պահպանմանը, առավել եւս պետք է մտածել նրա ապագայի մասին։ Հատկապես երիտասարդական մոլությունների դեմ է, որ պետք է զինել նրան, նախքան երիտասարդ տարիքին հասնելը, որովհետեւ, եթե մարդկային կյանքի գինը բարձրանում է մինչեւ այն հասակը, երբ կարելի է այն օգտավետ դարձնել, ապա ինչպիսի՞ անմտություն է մանկանը մի քանի ցավեր խնայել, բազմապատկելով դրանք խելահաս տարիքում։ Մի՞թե սրանք են ուսուցչի դասերը։

Մարդու ճակատագիրն է՝ տանջվել բոլոր ժամանակներում։ Իր գոյության պահպանման հոգսն անգամ չարչարանքների հետ է կապված։ Երջանիկ է նա, ով մանուկ հասակում միայն ֆիզիկական ցավեր է զգացել, ցավեր, որոնք շատ ավելի նվազ դաժան են, շատ ավելի նվազ տանջալի, քան մյուսները, եւ որոնք վերջիններից ավելի հազվադեպ են ստիպում մեզ հրաժարվել կյանքից։ Հոդացավի պատճառով մարդ երբեք ինքնասպան չիլինում. միայն հոգեկան ցավերն են, որ հուսահատության են հասցնում նրան։ Մենք մանկան վիճակի վրա ենք ողբում, մինչդեռ ավելի շուտ մեր վիճակն է ողբալի։ Մեր ամենամեծ չարիքների աղբյուրը մենք ինքներս ենք։

Ծնվելիս մանուկը ճչում է։ Մանկության առաջին շրջանը լացով է անցնում։ Մերթ օրորում են նրան, գգվում՝ հանգստացնելու համար. մերթ սպառնում, ծեծում են՝ լռեցնելու համար։ Մենք կա՛մ անում ենք այն, ինչ նրան հաճույք է պատճառում, կա՛մ պահանջում ենք այն, ինչ մեզ հաճելի է. կա՛մ մենք ենք ենթարկվում նրա քմահաճույքին, կա՛մ նրան ենք ենթարկում մեր քմահաճույքին. ոչ մի միջին ճանապարհ չկա. նա կա՛մ հրամաններ պետք է տա, կա՛մ հրամաններ ստանա։ Այսպիսով, նրա առաջին մտածողությունը իշխելու եւ հպատակվելու մասին է։ Նախքան խոսել սովորելը նա հրամայում է. մինչեւ գործել կարողանալը նա հնազանդվում է։ Երբեմն նրան պատժում են նախքան իր հանցանքն իմանալը, կամ ավելի լավ է ասել՝ նախքան հանցանք գործելը։ Այսպես, նախօրոք նրա մատաղ սիրտը համակում են այնպիսի կրքերով, որոնք հետագայում վերագրելու են բնությանը. ամեն ջանք թափում են նրան չար մարդ դարձնելու, հետո էլ, գանգատվում են, որ նա այդպիսին է։

Երեխան այսպես է անցկացնում իր կյանքի վեց-յոթ տարին՝ կանանց ձեռքի տակ, զոհ գնալով նրանց ու իր քմահաճույքին։ Այնուհետեւ, երբ նրան սովորեցնում են այս կամ այն բանը, այսինքն՝ երբ նրա հիշողությունը ծանրաբեռնում են կամ նրա համար միանգամայն անհասկանալի բառերով, կամ նրան բոլորովին անօգուտ մտքերով, նրա մեջ առաջացրած կրքերով խլացնում են իր բնական հակումները, այդ շինծու էակին հանձնում են մի դաստիարակի ձեռքը։ Իսկ սա է՛լ ավելի է զարգացնում արդեն պատրաստի արհեստական սաղմերը՝ գտնելով դրանք լիովին ձեւավորված, սովորեցնում է նրան ամեն ինչ, բացի ինքնաճանաչողությունից, իր ընդունակությունները լրիվ օգտագործելու, ապրելու եւ երջանկություն ձեռք բերելու հմտությունից։ Վերջապես, երբ այս միաժամանակ ստրուկ եւ բռնակալ երեխան, գիտական պաշարով զինված, բայց առողջ դատողությունից զուրկ, թե՛ մարմնով եւ թե՛ հոգով տկար, նետվում է կյանքի հորձանուտը, այնտեղ ցուցադրելով իր դատարկամտությունը, հիմարությունն ու բոլոր մոլությունները, այն ժամանակ մեզ ստիպում են ողբալ մարդկային թշվառության ու ապականության վրա։ Սակայն մենք սխալվում ենք. դա մեր քմահաճույքի ստեղծած մարդն է. բնության ստեղծածը բոլորովին տարբեր է։

Իսկ եթե ուզում եք, որ մարդ-արարածը պահի իր սկըզբնական կերպարանքը, պահպանեցե՛ք այն՝ մանկան աշխարհ գալու օրից սկսած, ծնված րոպեից զբաղվեցե՛ք նրանով ու ձեռքից բաց մի՛ թողեք մինչեւ նրա չափահաս դառնալը, այլապես, երբեք հաջողություն չեք ունենա։ Ինչպես որ իսկական դայակը մայրն է, այնպես էլ իսկական դաստիարակը հայրն է։ Թո՛ղ նրանք համաձայնության գան աշխատանքի, կարգի ու սիստեմի մասին, թո՛ղ երեխան մեկի ձեռքից անցնի մյուսի ձեռքը։ Նրան ավելի լավ կդաստիարակի խելոք, թեպետեւ սահմանափակ գիտելիքների տեր հայրը, քան թե աշխարհի ամենաբանիմաց ուսուցիչը, որովհետեւ եռանդը ավելի լավ է փոխարինում զարգացմանը, քան թե զարգացումը՝ եռանդին։

Իսկ գործե՞րը, պաշտո՞նը, պարտականություննե՞րը... Ա՜խ, այդ պարտականությունները. իհարկե, այդ պարտականություններից վերջինը հայրականն է[^12]։ Չպետք է զարմանալ, որ մի մարդ, որի կինը չի ցանկանում իրենց միության պտուղին սնել, ինքն էլ չի կամենա դաստիարակել նրան։ Ընտանիքից ավելի հրապուրիչ պատկեր չկա, սակայն միայն մի անհաջող գիծ փչացնում է մնացած բոլորը՝ երբ մայրը առողջությամբ շատ է թույլ դայակ լինելու համար, իսկ հայրն էլ այնքան զբաղված՝ որ ժամանակ չունի դաստիարակ լինելու։ Երեխաները, տանից հեռանալով, ցրվելով գիշերօթիկ ուսումնարանները, վանքերը, կոլեջները, ուրիշ տեղ են տանում հայրական տան սերը, կամ ավելի ճիշտ ասած՝ վերադառնալով իրենց հետ բերում են ոչ մի բանի հետ չկապվելու սովորությունը։ Եղբայրներն ու քույրերը հազիվ են իրար ճանաչում։ Երբ մի հանդիսավոր օր նրանք բոլորը միասին հավաքվեն, կարող են շատ քաղաքավարի լինել իրար հանդեպ, բայց՝ որպես օտարներ։ Այն րոպեից, երբ դադարում է ծնողների միջեւ մտերմությունը, այն րոպեից, երբ ընտանեկան միջավայրը կորցնում է կյանքի հրապույրը, հարկ կլինի անշուշտ այն փոխարինել վատ-կենցաղային բարքերով։ Կա՞ արդյոք այնպիսի մի անմիտ մարդ, որը չըմբռնի այս բոլորի միջեւ եղած կապը։

Հայրը, որ աշխարհ է բերում ու կերակրում իր զավակներին, իր պարտականության միայն մի երրորդ մասն է կատարում։ Նա պարտավոր է մարդկային ցեղին տալ մարդիկ, հասարակությանը՝ ընկերական մարդիկ, պետությանը՝ քաղաքացիներ։ Այն մարդը, որ կարող է հատուցել այս եռակի պարտքը ու չի կատարում, հանցավոր է, գուցե եւ ավելի հանցավոր, երբ կիսով չափ է հատուցում։ Այն մարդը, որ հայրական պարտականությունները չի կարող կատարել, իրավունք չունի այր դառնալու: Ո՛չ աղքատությունը, ո՛չ աշխատանքը, ո՛չ մարդկային հարգանքը չեն կարող ազատել նրան իր զավակներին կերակրելու եւ անձամբ դաստիարակելու պարտականությունից, հավատա՛ ինձ, ընթերցող։ Ես նախազգուշացնում եմ նրան, ով զգացմունք ունի, բայց եւ արհամարհում է այս սուրբ պարտականությունները, որ երկար ժամանակ դառն արտասուք կթափի իր սխալի համար եւ Երբեք մխիթարություն չի գտնի։

Իսկ ի՞նչ է անում այդ հարուստ մարդը, ընտանիքի այդքան զբաղված հայրը, որ, ինչպես ինքն է ասում, ստիպված է երեխաներին երեսի վրա թողնել։ Նա վարձում է մի ուրիշին՝ իր վրա դրված պարտականությունները կատարելու համար։ Վաճառվա՛ծ հոգի, կարծում ես, թե փողով կարո՞ղ ես քո զավակի համար մի ուրիշ հայր ճարել։ Երբեք չխաբես ինքդ քեզ։ Դու քո որդուն նույնիսկ ուսուցչի չես տալիս, այլ մի սպասավորի։ Նա շուտով քո երեխային իր նմանը կդարձնի։

Շատ են խոսում լավ դաստիարակի հատկությունների մասին։ Առաջին հատկությունը, որ ես կպահանջեի նրանից, այդ այն է, որ նա ծախու մարդ չլինի։ Կան այնպիսի ազնիվ զացմունքներ, որոնք չի կարելի կատարել փողի համար՝ առանց այդ գործին անարժան լինելու։ Այդպիսին է զինվորականի եւ դաստիարակի գործը։ — Ո՞վ, ուրեմն, պիտի կրթի իմ երեխային։ Արդեն քեզ ասել եմ՝ դու ինքդ։ — Ես անկարող եմ։ — Դու անկարո՞ղ ես... Այդ դեպքում մի բարեկամ որոնիր քեզ համար. ուրիշ միջոց չգիտեմ ես։

Դաստիարա՜կ. օ՜, ի՞նչ վեհ հոգի է նա... Իսկապես, մարդ պատրաստելու համար կա՛մ հայր պետք է լինել, կա՛մ ավելին քան ինքը՝ մարդը։ Ահա այն գործը, որ դուք հանգիստ սրտով հանձնարարում ու վստահում եք վարձկաններին։

Որքան ավելի ենք մտածում այդ մասին, այնքան նորանոր դժվարություններ ենք նկատում։ Պետք է, որ դաստիարակը ինքը դաստիարակված լինի իր սանիկի համար, որ նրա ծառաները պատրաստված լինեն իրենց տիրոջ համար, որ երեխային շրջապատողները իրենք ստացած լինեն այն տպավորությունները, որ հաղորդելու են նրան։ Պետք է, որ դաստիարակությունից դաստիարակություն բարձրանալով՝ մարդը հասնի չգիտես մինչեւ ուր։ Ինչպե՞ս կարող է երեխային դաստիարակել մի մարդ, որն ինքը լավ չի դաստիարակված։

Չի՞ կարելի արդյոք գտնել այդ հազվագյուտ մահկանացուին։ Չգիտեմ։ Ստորացման այս ժամանակներում դժվար է իմանալ, թե մարդկային հոգին դեռեւս առաքինության որ աստիճանին կարող է բարձրանալ։ Բայց ենթադրենք, թե այդ հրաշք-մարդը գտնվել է։ Քննարկելով նրա անելիք գործը, մենք կտեսնենք, թե ինչպիսին պետք է լինի նա։ Նախապես կարող եմ ասել, թե որեւէ հայր, երբ զգում է լավ դաստիարակի արժեքը, ավելի շուտ կհրաժարվի նրանից, որովհետեւ նրա համար ավելի դժվար կլինի նման մի դաստիարակ գտնելը, քան թե ինքը այդպիսին դառնալը։ Իսկ եթե ցանկանում է իր համար մի բարեկամ ձեռք բերել, թո՛ղ իր զավակին այնպես դաստիարակի, որ նա ապագայում հոր բարեկամը դառնա։ Այդպիսով նա կազատվի ուրիշ տեղ բարեկամ որոնելուց, եւ բնությունն արդեն կատարած կլինի գործի կեսը։

Մի մարդ, որի միայն հասարակական դիրքին եմ ծանոթ, ինձ առաջարկեց դաստիարակել իր որդուն։ Իհարկե, դրանով նա ինձ մեծ պատիվ արեց. բայց փոխանակ գանգատվելու իմ մերժումից, պետք է շնորհակալ լիներ խոհեմությանս համար։ Եթե ընդունեի նրա առաջարկն ու մոլորվեի դաստիարակության իմ մեթոդի մեջ, դա մի անհաջող դաստիարակություն կլիներ, իսկ եթե հաջողություն ունենայի, նրա համար ավելի վատ կլիներ. որդին կհրաժարվեր իր տիտղոսից այլեւս չէր ցանկանա իշխան լինել։

Ես խորապես գիտակցում եմ, թե որքան վեհ են դաստիարակի պարտականությունները, լիովին զգում եմ իմ անկարողությունը այդպիսի մի գործ ստանձնելու համար, ում կողմից էլ որ այն առաջարկված լինի։ Եվ հենց ինքը՝ բարեկամության շահը ինձ իրավունք է տալիս այն մերժելու։ Ես կարծում եմ, որ այս գիրքը կարդալուց հետո շատ քչերը կփորձեն նման առաջարկ անելու ինձ. իսկ եթե կան այդպիսիք, նրանց խնդրում եմ զուր նեղություն չկրել։ Ես մեկ անգամ փորձել եմ այդ մասնագիտությունը եւ համոզվել, որ դրա համար պիտանի չեմ. եւ եթե նույնիսկ ընդունակ լինեի, ապա իմ վիճակը կազատեր ինձ այդ գործից։ Կարծում եմ, որ այս հրապարակային հայտարարությունը պարտավոր էի անել նրանց համար, ովքեր, թվում է թե, ինձ այնքան էլ չեն համակրում ու չեն հավատում իմ որոշումների հիմնավորված եւ անկեղծ լինելուն։

Անկարող լինելով կատարել ամենաօգտակար գործը, նս կցանկանայի գոնե փորձել ամենից հեշտը. ուրիշ շատերի նման իմ ձեռքը չեմ մեկնում դեպի գործը, այլ դեպի գրիչը, ու փոխանակ կատարելու այն, ինչ պետք է, կաշխատեմ ասել այն, ինչ պետք է կատարել։

Գիտեմ, թե նման ձեռնարկների մեջ հեղինակը, որն իրեն միշտ ազատ է զգում զարգացնելու դաստիարակության այն պիսի սիստեմներ, որոնք ինքը կարող է եւ չկիրառել կյանքում, ամենայն հեշտությամբ տալիս է այնպիսի գեղեցիկ պատվիրաններ, որոնց անհնար է հետեւել, եւ թե, մանրամասնությունների ու օրինակների բացակայության պատճասով, նույնիսկ այն, ինչը, նրա ասելով, կիրառելի է, չի գործադրվում, եթե նա չի ցույց տալիս այն կիրառելու եղանակը։

Այդ իսկ պատճառով ես որոշեցի ինձ համար մի երեւակայական սան վերցնել, ենթադրել նրա տարիքը, առողջական վիճակը, գիտելիքները, մտավոր կարողություններն բոլոր ընդունակությունները, որոնք անհրաժեշտ են նրա դասաիարակությամբ զբաղվելու համար, եւ առաջնորդել նրան ծնված րոպեից մինչեւ այն տարիքը, երբ, արդեն չափահաս դարձած, նա իրենից բացի ուրիշ ոչ մի առաջնորդի կարիք չի ունենա։ Ինձ թվում է, որ այս մեթոդն օգտակար է ինքն իր վրա վստահություն չունեցող հեղինակի համար, որպեսզի նա չմոլորվի ցնորքների մեջ. որովհետեւ, հենց որ նա հեռանում է սովորական գործելակերպից, բավական է, որ իր մեթոդը փորձի իր սանի վրա, իսկույն նա, կամ նրա փոխաթեն ընթերցողը կզգա, թե արդյոք ինքը հետեւո՞ւմ է մանկության զարգացմանն ու մարդկային սրտի բնական ընթացքին։

Ահա թե ինչ փորձեցի անել, չնայած ծառացած բոլոր դժվարություններին։ Գրքի ծավալը զուր չմեծացնելու համար, բավականացա այն հիմունքները առաջ քաշելով, որոնց ճշմարտացիությունը ակնհայտ կլինի յուրաքանչյուրին։ Գալով այն կանոններին, որոնց համար հավանաբար փաստեր են անհրաժեշտ, ես դրանք բոլորը փորձարկեցի իմ Էմիլի կամ ուրիշ օրինակների վրա եւ շատ ընդարձակ մանրամասնություններով ցույց տվեցի, թե իմ սկզբունքները որքան կիրառելի են գործնականում։ Գոնե այդպիսին է այն ծրագիրը, որին ես մտադրվել եմ հետեւել։ Թող ընթերցողը դատի՝ հաջողվե՞լ է ինձ այդ, թե ոչ։

Այդ է պատճառը, որ ես սկզբում Էմիլի մասին քիչ խոԽեցի, քանի որ իմ առաջին դաստիարակչական սկզբունքները, թեեւ հակառակ են արդեն հաստատված սկզբունքներին, այնքան բացահայտ են, որ դժվար թե առողջ բանականության տեր մարդը չհամաձայնի նրանց հետ։ Բայց, որքան ես առաջ եմ գնում, իմ սանը, որը համեմատած ձեր սանի հետ՝ բոլորովին այլ սկզբունքներով է առաջնորդվել, այլեւ, սովորական երեխա չէ. նրան անհրաժեշտ է յուրահատուկ մի ապրելակերպ։ Աստիճանաբար նա ավելի հաճախ հրապարակ կգա, եւ վերջում ես նրան ոչ մի րոպե աչքաթող չեմ անի այնքան ժամանակ, մինչեւ որ նա, ինչ էլ ուզում է անի, իմ օգնության կարիքն ամենեւին չի ունենա։

Այստեղ ես չեմ խոսում լավ դաստիարակի հատկությունների մասին. դրանք պատկնրացնում եմ եւ ինձ համարում եմ օժտված բոլոր այդ հատկություններով։ Այս գրքի ընթերցողները կտեսնեն, թեւ որքան առատաձեռն եմ ես իմ նկատմամբ։

Ես միայն պիտի շեշտեմ, հակառակ ընդհանուրի կարծիքին, որ երեխայի դաստիարակը պետք է լինի երիտասարդ եւ նույնիսկ այնքան երիտասարդ, որքան կարող է լինել խելահաս մարդը։ Իմ ցանկությունն է, որ նա ինքն էլ երեխա լինի, եթե հնարավոր է, ընկերակիցը իր սանի, եւ նրա վստահությունը գրավի՝ մասնակցելով նրա բոլոր զվարճություններին։ Մանկության ու հասունացած տարիքի միջեւ այնքան քիչ ընդհանուր կապեր կան, որ դժվար թե նրանց միջեւ ամուր մտերմություն հաստատվի՝ տարիքների այդպիսի տարբերության պայմաններում։ Երեխաները երբեմն փաղաքշում են ծերերին, սակայն նրանց երբեք չեն սիրում։

Ոմանք կցանկանային, որ դաստիարակը արդեն դաստիարակած լիներ մի երեխայի։ Այդ չափազանցություն է. միեւնույն մարդը միայն մեկին կարող է դաստիարակել։ Եթե գործի հաջողության համար երկուսն են հարկավոր, ապա ի՞նչ տվյալներով մի դաստիարակ պիտի կարողանար ստանձնել առաջին երեխայի դաստիարակության գործը։

Առավել մեծ փորձառությամբ անշուշտ գործն ավելի հաջող գլուխ կգար, բայց այլեւս ուժ չէր մնա երկրորդը ձեռնարկելու։ Ով մի անգամ բավական լավ է կատարել այդ գործը ու ծանոթ է նրա դժվարություններին, չի կամենա երկրորդ անգամ փորձել այն, իսկ եթե առաջին անգամ լավ չի արել, այդ արդեն վատ գրավական է երկրորդ անգամ կրկնելու համար։

Համաձայն եմ, որ մեծ տարբերություն կա չորս տարի մի, երիտասարդի հետեւելու եւ ամբողջ քսանհինգ տարի նրան առաջնորդելու միջեւ։ Դուք ձեր որդուն հանձնում եք դաստիարակին արդեն բոլորովին կազմավորված հասակում։ Իսկ իմ ցանկությունն է, որ երեխան նրան հանձնեին տակավին ծնվելուց առաջ։ Ձեր մարդը յուրաքանչյուր հինգ տարին մեկ կարող է նոր սան ունենալ. իմը միայն մեկը կունենա։ Դուք տարբերում եք ուսուցիչը դաստիարակից. ահա մի ուրիշ անհեթեթություն եւս։ Մի՞թե դուք տարբերում եք աշակերտը սանից։ Միայն մեկ գիտություն պետք է սովորեցնել երեխաներին՝ մարդկային պարտականությունների գիտությունը։ Այս գիտությունը միակն է. ինչ էլ որ ասած լինի Քսենոֆոնը պարսիկների դաստիարակության մասին, այս գիտությունը անբաժանելի է։ Ըստ որում ես ավելի շուտ դաստիարակ կանվանեմ այս գիտությունն ավանդողին, քան թե ուսուցիչ, որովհետեւ այստեղ նրա համար ավելի շատ առաջնորդելու գործ կա, քան ուսուցանելու։ Դաստիարակը ոչ թե պետք է կանոններ տա իր սանին, այլ այնպես անի, որ սանը ինքը գտնի դրանք։

Եթե այդքան մեծ խնամքով եւ ուշադրությամբ են ընտրում դաստիարակին, ապա նրան էլ պետք է թույլ տալ ընտրել իր սանին, մանավանդ որ խնդիրը օրինակելի սան պատրաստելու մասին է։ Այդ ընտրությունը չի կարող վերաբերել տղայի ո՛չ իմացականությանը եւ ո՛չ էլ բնավորությանը, քանի որ նրան կարելի է ճանաչել միայն գործն ավարտվելուց հետո, իսկ ես նրան վերցնում եմ ծնվելուց առաջ։ Եթե ընտրել կարողանայի, ապա կվերցնեի միայն սովորական ընդունակությունների տեր երեխայի, ինչպիսին ենթադրում եմ, որ կլինի իմ սանը։ Միայն հասարակ մարդկանց պետք է կրթել. միայն նրանց դաստիարակությունը կարող է իբրեւ նմուշ ծառայել նրա նմանների դաստիարակության համար։ Մյուսներն էլ կկրթվեն՝ անկախ իրենց ունեցած դաստիարակությունից։

Մարդկանց դաստիարակության գործում նշանակություն ունի նաեւ այն երկիրը, որտեղ ապրում են նրանք։ Միայն բարեխառն կլիմաներում է, որ մարդիկ կարող են կատարելագործվել։ Ծայրահեղ կլիմաներում աննպաստ հանգամանքներն ակներեւ են։ Մարդը ծառի նման չի տնկվում մի երկրում` մշտնջենապես այնտեղ մնալու համար. եւ այն մարդը, որ աշխարհի մի ծայրից մեկնում է մյուս ծայրը հասնելու համար, ստիպված է կրկնակի ճանապարհ կտրել, քան այն մարդը, որ նույն նպատակին հասնելու համար միջին կետից է մեկնում։

Երբ բարեխառն կլիմա ունեցող երկրի բնակիչը հերթականորեն ճանապարհորդում է աշխարհի երկու ծայրամասերը, նրա առավելությունները դարձյալ ակնհայտ են, որովհետեւ, չնայած նույն փոփոխություններին է ենթարկվում, որոնց ենթարկվում է ծայրամասից ծայրամաս գնացողը. այնուամենայնիվ, նա կիսով չափ պակաս է հեռանում իր բնական կյանքի պայմաններից։ Մի ֆրանսիացի կարող է ապրել Գվինեայում կամ Լապլանդիայում, բայց մի նեգր չի կարող ապրել նույնիսկ Տորնեայում, ոչ էլ սամոյեդը՝ Բնենում։ Եվ ինչպես երեւում է, աշխարհի ծայրամասերում ապրողների ուղեղն ավելի քիչ է զարգացած։ Ո՛չ նեգրերը, ո՛չ լապլանդացիները, եվրոպացիների իմացականությունը չունեն։ Եթե, ուրեմն, ցանկանում եմ, որ իմ սանը երկրագնդի բնակիչ դառնա, ապա ես նրան ավելի շուտ կընտրեմ բարեխառն կլիմա ունեցող մի գոտուց, օրինակի համար՝ Ֆրանսիայից. քան թե մի ուրիշ տեղից։

Մարդիկ հյուսիսում, ապրելով անբերրի հողի վրա, շատ են սպառում։ Հարավում քիչ են սպառում, ապրելով բերքատու հողի վրա։ Այստեղից էլ մի նոր տարբերություն, որը նրանց մի մասին աշխատասեր է դարձնում, մյուսին՝ մեղկ։ Միեւնույն վայրի բնակչության մեջ էլ չքավորների եւ հարուստների միջեւ երեւում է այս տարբերության պատկերը՝ առաջիններն ապրում են ամուլ հողի վրա, երկրորդները` արգավանդ։

Չքավորը դաստիարակության կարիք չունի. այն, որ նա ստանում է իր դրությունից, պարտադրված է. ուրիշ դաստիարակություն ստանալու հնարավորություն չունի։ Ընդհակառակն, այն դաստիարակությունը, որ ստանում է հարուստն իր դրությունից, ամենեւին ձեռնտու չէ ո՛չ իրեն եւ ո՛չ էլ հասարակությանը։ Բայց եւ այնպես, բնական դաստիարակությունը մարդուն պետք է ընդունակ դարձնի հարմարվելու մարդկային բոլոր պայմաններին։ Ուրեմն, նվազ տրամաբանական է դաստիարակել չքավորին՝ հարուստ դառնալու, քան թե հարուստին՝ աղքատ լինելու, որովհետեւ երկու դասակարգի թվական համեմատությամբ ավելի շատ կործանողներ կան, քան վեր բարձրացողներ։ Ուրեմն, ընտրենք մի հարուստի երեխա․ այդպիսով վստահ կլինենք, որ գոնե մի մարդ կավելացնենք աշխարհում, մինչդեռ չքավորը ինքն իրեն մարդ կդառնա։

Ելնելով նույն պատճառներից, ես հակառակ չեմ, որ Էմիլը բարձր դասակարգից լինի։ Այդպիսով մի զոհ եւս խլած կլինենք նախապաշարման ձեռքից։

Էմիլը որբ է։ Կարեւոր չէ, թե նա հայր ու մայր ունի։ Հանձն առնելով կատարել նրանց պարտականությունները, ես ժառանգում եմ նրանց բոլոր իրավունքները։ Էմիլը պետք է հարգի իր ծնողներին, բայց պետք է լսի միմիայն ինձ։ Սա իմ առաջին, ավելի ճիշտ՝ միակ պայմանն է։

Պետք է ավելացնեմ նաեւ մի բան, որն առաջինի շարունակությունն է. մեզ միմյանցից չպետք է բաժանեն առանց մեր համաձայնության։ Այս պայմանը էական նշանակություն ունի, եւ ես նույնիսկ կցանկանայի, որ սանն ու դաստիարակը իրենց այն աստիճան անբաժան համարեին իրարից, որ նրանց ճակատագրի պայմանները երկուսի համար էլ միշտ ընդհանուր լինեին։ Հենց որ նրանք կանխատեսեն իրենց ապագա անջատումը, զգան, որ մի օր պետք է օտարանան իրարից, այդ րոպեից արդեն նրանք օտարներ են. նրանցից յուրաքանչյուրն իր առանձին ուղին կընտրի, եւ երկուսի համար էլ, նկատի ունենալով շարունակ այն ժամանակը, երբ այլեւս միասին չեն լինելու, համակեցությունը կլինի ակամա։ Աշակերտը ուսուցչին կնայի որպես մանկության ցուցանակ ու պատուհաս. ուսուցչի համար աշակերտը կլինի մի ծանր բեռ, որից կուզենա ամեն գնով ազատվել։ Երկուսն էլ միաժամանակ կերազեն այն րոպեն, երբ պետք է ազատվեն իրարից։ Եվ որովհետեւ նրանց միջեւ երբեք իրական կապ չի եղել, ապա մեկն ավելի քիչ զգոնություն կցուցաբերի, մյուսը՝ ավելի քիչ հնազանդություն։

Եվ ընդհակառակն, երբ նրանք տեսնեն, որ իրենց օրերը միշտ միասին են անցկացնելու, անհրաժեշտորեն պետք է իրար սիրեն եւ կսիրեն։ Աշակերտը երբեք չի ամաչի մանուկ հասակում հետեւելու նրան, ում չափահաս տարիքում ունենալու է որպես բարեկամ։ Դաստիարակը շահագրգռված է այն խնամքով ու հոգատարությամբ, որոնց պտուղները պիտի քաղի հետագայում։ Եվ այն բոլոր արժանիքները, որոնցով օժում է իր սանին, մի դրամագլուխ է, որ նա կուտակում է հօգուտ իր ծերության օրերի։

Նախօրոք կնքված այս դաշինքը ենթադրում է բարեհաջող ծննդաբերություն, բարեկազմ, առույգ ու առողջ երեխա։ Հայրը չի կարող եւ չպետք է խտրություն դնի իր ընտանիքում, որ աստված տվել է նրան. բոլոր զավակներն էլ հավասարապես նրանն են. նրանց բոլորի նկատմամբ պարտավոր է ցույց տալ նույն խնամքն ու գուրգուրանքը։ Անկախ նրանից՝ նրանք խեղանդամ են, թե ոչ, թուլակազմ են, թե ամրակազմ, միեւնույնն է, ամեն մեկը մի ավանդ է, որի համար հաշիվ պետք է տա նրան, ումից ստացել է։ Ամուսնությունն էլ մի պայմանագիր է՝ կնքված բնության հետ, որքան եւ երկու ամուսինների միջեւ։

Բայց երբ որեւէ մեկն ստանձնում է մի այնպիսի պարտավորություն, որ բնությունը չի դրել նրա վրա, ապա այդ մարդը առաջին հերթին պետք է ապահովի այն կատարելու անհրաժեշտ միջոցները, այլապես նա պատասխանատու կլինի նույնիսկ այն բանի համար, որ ինքն անկարող է եղել կատարել։ Ով իր վրա է վերցնում ցավագար ու վատառողջ երեխայի դաստիարակությունը, նա դաստիարակի պաշտոնը փոխարինում է հիվանդապահի պաշտոնով, այդպիսով, նա մի անօգուտ կյանք խնամելու վրա զուր կկորցներ այն ժամանակը, որ պիտի հատկացներ դրա արժեքը բարձրացնելուն. այսպիսով, նա մի օր կարժանանա վշտահար մի մոր մեղադրանքին, որ պատճառ է դարձել նրա որդու մահվան, այնինչ ինքը այնքան երկար ժամանակ պահպանել է այդ որդուն մոր համար։

Ես ոչ մի դեպքում չէի ստանձնի հիվանդոտ ու հյուծված երեխայի դաստիարակության գործը, եթե նույնիսկ նա ութսուն տարի ապրեր։ Ինձ պետք չէ այնպիսի սանը, որն անպետք է թե՛ իրեն եւ թե՛ ուրիշների համար, որը միմիայն իր կյանքի պահպանությամբ է զբաղված, եւ որի մարմինը արգելակում է հոգու դաստիարակությունը։ Ապարդյուն հոգ տանելով նրա դաստիարակությանը, ես ուրիշ բան չէի անի, բայց եթե կրկնապատկել հասարակության կորուստը, մեկի փոխարեն երկու մարդ խլելով նրանից։ Եթե մեկ ուրիշը իմ փոխարեն իր վրա վերցնի այս ցավագարի հոգատարությունը, ես համաձայն կլինեմ ու կգովեմ նրա ողորմածությունը։ Բայց դրան ես ընդունակ չեմ, ես երբեք չեմ կարող ապրել սովորեցնել նրան, ով մտածում է միայն մահից խուսափելու մասին։

Մարմինը պետք է այնքան ուժեղ լինի, որ կարողանա հնազանդվել հոգուն։ Լավ ծառան պարտավոր է ուժեղ լինել։ Գիտեմ, որ անժուժկալությունը գրգռում է կրքերը եւ ի վերջո հյուծում մարմինը։ Խստակեցությունն ու ծոմապահությունն էլ շատ անգամ նույն հետեւանքին են հասցնում, թեպետեւ հակադիր պատճառներով։ Ինչքան մարմինը տկար է, այնքան ավելի է նա հրամայում. ինչքան ուժեղ է, այնքան ավելի է հպատակվում։ Սեռական բոլոր կրքերը բույն են դնում քընքուշ մարմինների մեջ եւ այնքան ավելի են գրգռում, ինչքան ավելի քիչ են բավարարվում։

Տկար մարմինը թուլացնում է հոգին։ Դա է տիրապետող դարձնում բժշկությունը, որն ինքնին ավելի վտանգավոր է մարդկանց համար, բան այն բոլոր հիվանդությունները, որոնք իբր նա բուժում է։ Անկեղծ ասած, ինքս էլ չզիտեմ, թե ինչ հիվանդություններ են բուժում բժիշկները. բայց գիտեմ, որ նրանք շատ աղետալի հիվանդությունների պատճառ են դառնում՝ երկչոտություն, փոքրոգություն, դյուրահավատություն, մահվան սարսափ։ Եթե բժիշկները ապաքինում են մարմինը, ապա սպանում են արիությունը։ Մեզ ի՞նչ օգուտ, որ նրանք դիակներ են ոտքի կանգնեցնում։ Մեզ մարդիկ են հարկավոր, բայց նրանց ձեռքից մարդիկ չեն դուրս գալիս։

Բժշկությունը մեզ մոտ նորաձեւություն է։ Այդպես էլ պետք է լինի։ Դա մի զբոսանք է անգործ ու դատարկապորտ մարդկանց համար, որոնք չիմանալով ինչպես անցկացնել ժամանակը, ինքնապահպանմամբ են զբաղվում։ Եթե անմահ ծնված լինելու դժբախտությունն ունենային, նրանք ամենաթշվառ էակները կլինեին աշխարհում. կյանքը ոչ մի արժեք չէր ունենա նրանց համար, եթե այն կորցնելու երկյուղը չունենային։ Այդ մարդկանց այնպիսի բժիշկներ են հարկավոր, որոնք նրանց շողոքորթելու համար ամեն օր մահով են սպանում եւ ամեն օր նրանց պատճառում են միակ հրճվանքը, որի նկատմամբ նրանք հատկապես զգայուն են՝ դեռեւս մահացած չլինելու հրճվանքը։

Այստեղ բնավ չեմ ցանկանում ծանրանալ բժշկության ունայնության վրա։ Իմ նպատակն է միայն հարցին մոտենալ բարոյական տեսակետից։ Չեմ կարող, սակայն, չնկատել, որ մարդիկ նրա կիրառման մասին նույն սոփեստություններն են անում, ինչ որ անում են ճշմարտությունը որոնելու մասին։ Նրանք միշտ ենթադրում են, որ երբ դարմանում են հիվանդին, բուժում են նրան. երբ որոնում են ճըշմարտությունը, գտնում են այն։ Այդ մարդիկ չեն մտահոգվում այն մասին, որ հարկ է զուգակշռել բժշկի մի հաջող բուժման առավելությունը մահվան հետ այն հարյուրավոր հիվանդների, որոնց նա սպանել է, եւ բացահայտված ճշմարտության օգտակարությունը՝ սխալների հետեւանքով առաջացած վնասների հետ։ Այն զիտությունը, որ սովորեցնում է, եւ այն բժշկությունը, որ բուժում է, անշուշտ շատ լավ են. բայց այն գիտությունը, որ խաբում է, եւ այն բժշկությունը, որ սպանում է, վատ են։ Սովորենք, ուրեմն, դրանք տարբերել իրարից. այս է խնդրի էությունը։ Եթե մեզ հնարավոր լիներ անգիտանալ ճշմարտությունը, երբեք խաբեության զոհ չէինք գնա. եթե կարողանայինք հրաժարվել բնությանը հակասող բժշկությունից, երբեք չէինք մեռնի բժշկի ձեռքով։ Այս երկու դեպքում էլ ձեռնպահ մնալը խելացի վարմունք է. անտարակույս մենք շատ կշահեինք, եթե դրան հետեւեինք։ Ուրեմն, ես չեմ ժխտում, որ բժշկությունը օգտակար է որոշ մարդկանց համար, բայց ասում եմ, որ նա աղետալի է մարդկային ցեղի համար։

Գուցե ինձ առարկեն, ինչպես այդ անում են հաճախ, թե սխալների մեղքը բժիշկներինն է, իսկ բժշկությունն ըստինքյան անսխալական է։ Շատ բարի, բայց այդ դեպքում բժշկությունը թո՛ղ գա առանց բժշկի. քանի դեռ նրանք միասին են հանդես գալիս, ապա պիտի հարյուրապատիկ ավելի վախենալ արվեստագետի սխալներից, քան թե հույս դնել արվեստի օգնության վրա։

Այս կեղծ արվեստը, որ ստեղծված է ավելի շուտ հոգեկան, քան թե մարմնական հիվանդությունների համար, նույնքան անօգուտ է առաջինների համար, որքան եւ՝ երկրորդների։ Նա ոչ այնքան մեր հիվանդություններն է բուժում, որքան մեզ սարսափ է ներշնչում նրանց նկատմամբ. նա ոչ այնքան մահն է հեռացնում մեզնից, որքան նրա կանխազգացումն է տալիս մեզ. նա մաշում է կյանքը, փոխանակ այն երկարացնելու։ Եթե նույնիսկ նա երկարացներ մեր կյանքը, դա ավելի շուտ կլիներ ի վնաս մարդկային ցեղի, որովհետեւ նրա կողմից պարտադրված խնամքը մեզ կհեռացներ հասարակությունից, իսկ նրա ներշնչած սարսափները՝ մեր պարտականություններից։ Վտանգների հանդեպ մեր վախը գալիս է հենց դրանց գիտակցումից։ Այն մարդը, որ եւ իրեն անխոցելի է համարում, ոչնչից չի վախենում։ Աքիլլեսին զինելով վտանգների դեմ, բանաստեղծը խլում է նրանից խիզախության արժանիքը։ Նրա փոխարեն մի ուրիշը կարող է լինել նույնարժեք Աքիլլես։

Եթե դուք ցանկանում եք իսկապնս քաջակորով մարդիկ գտնել, որոնեցե՛ք նրանց այնտեղ, որտեղ բժիշկներ չկան, որտեղ մարդիկ գաղափար չունեն հիվանդությունների հետևանքների մասին եւ որտեղ բնավ չեն մտածում մահվան մասին։ Բնությունից մարդն օժտված է ցավերին արիաբար դիմանալու կարողությամբ եւ մեռնում է հանգիստ։ Միայն բժիշկներն են իրենց դեղատոմսերով, փիլիսոփաներն իրենց պատվիրաններով ու քահանաներն իրենց քարոզներով նսեմացնում մարդու սիրտն ու նրան մոռացնել տալիս մեռնելու քաջությունը։

Ինձ պետք է այնպիսի մի սան, որն այս մարդկանց կարիքը չունենա, այլապես կհրաժարվեմ նրանից։ Ես չեմ ցանկանում, որ ուրիշները փչացնեն իմ գործը։ Ես կա՛մ ինքս մենակ կդաստիարակեմ նրան, կա՛մ բոլորովին ձեռնամուխ չեմ լինի գործին։ Իմաստուն Լոքը, որն իր կյանքի մի մասը նվիրեց բժշկության ուսումնասիրությանը, խստորեն արգելում էր որեւէ դեղ տալ երեխաներին՝ ո՛չ որպես նախազգուշական միջոց, ո՛չ էլ թեթեւ հիվանդությունների դեպքում։ Ես ավելի հեռուն եմ գնում ու հայտարարում, որ ինքս ինձ համար ոչ մի բժշկի չդիմելով, իմ Էմիլի համար էլ բժիշկ չեմ հրավիրի, բացի այն դեպքից, երբ նրա կյանքը ակնհայտ վտանգի տակ կլինի, որովհետեւ նա այդ դեպքում նրան մեռցնելուց ավելի վատ բան չի կարող անել։

Ես լավ գիտեմ, որ բժիշկը օգուտ կքաղի այս ուշացումից։ Եթե երեխան մեռնի, կպատճառաբանի, որ իրեն ուշ են կանչել, իսկ եթե առողջանա, ապա ուրեմն ինքն է փրկել նրան։ Թո՛ղ այդպես լինի, թո՛ղ բժիշկը հաղթանակի, բայց թո՛ղ նրան հրավիրեն միայն ծայրահեղ դեպքում։

Չիմանալով թաղվելու կերպը, թո՛ղ երեխան իմանա տանել հիվանդությունը. այս արվեստը փոխարինում է առաջինին եւ հաճախ՝ ավելի հաջող. բնության արվեստն է այդ։ Երբ կենդանին հիվանդանում է, նա լռությամբ տանում է ցավը եւ հանգիստ սպասում, դեռեւս ոչ ոք չի նկատել, որ թույլ անասուններ ավելի շատ լինեն, քան թույլ մարդիկ։ Ինչքա՜ն մարդկանց են սպանել անհամբերությունը, երկյուղը, մտահոգությունն ու, մանավանդ, դեղորայքը։ Հիվանդությունը գուցե կխնայեր այդ մարդկանց, եւ ժամանակն ինքը նրանց կբուժեր։ Ինձ պիտի առարկեն, որ անասունները բնությանն ավելի մոտիկ կյանք վարելով, մեզնից նվազ ենթակա են հիվանդությունների։ Դե, ես էլ հենց այդպիսի կյանք եմ ուզում տալ իմ սանին։ Այն ժամանակ նա կօգտվի այդ առավելություններից։

Բժշկության միակ օգտակար գործը առողջապահությունն է, թեպետեւ առողջապահությունը ավելի շուտ առաքինություն է, քան թե գիտություն։ Ժուժկալությունն ու աշխաաանքը` մարդու միակ ճշմարիտ բժիշկներն են։ Աշխատանքը սրում է մարդու ախորժակը, իսկ ժուժկալությունը արգելում է ի չարը գործ դնել այն։

Որպեսզի գիտենանք, թե ինչպիսի ապրելակերպն է օգասակար կյանքի եւ առողջության համար, բավական է ծանոթանալ, թե ինչ ապրելակերպի են հետեւում այն ժողովուրդները, որոնք ամենից ավելի ամրակազմ են ու երկարակյաց։ Եթե ընդհանուր դիտողություններով չի կարելի հաստատել, որ բժշկությունը մարդուն ավելի կայուն առողջություն եւ ավելի երկար կյանք է տալիս, հենց այն պատճառով, որ նա որեւէ օգուտ չի բերում, բժշկությունը վնասակար է, քանի որ բոլորովին աննպատակ կերպով զբաղեցնում է ժամանակը, մարդկանց եւ իրերը։ Մեր կյանքից պետք է հանել, որպես կորած այն ժամանակամիջոցը, որն զբաղեցնում ենք այդ նույն կյանքը պահպանելու համար. իսկ եթե այդ ժամանակը օգտագործվել է մեզ տանջելու համար, ապա այն ավելի վատ է, քան ոչինչ չանելը։ Եվ որպեսզի հաշիվը ճիշտ լինի, պետք է նույնքան էլ հանենք մեզ մնացած ժամանակից։ Մի մարդ, որ տաս տարի ապրում է առանց բժշկի, շատ ավելի է ապրում թե՛ իրեն եւ թե՛ ուրիշների համար, քան թե այն մարդը, որը երեսուն տարի ապրում է բժիշկների զոհը լինելով։ Ունենալով թե՛ մեկ եւ թե՛ մյուս փորձը, ես ուրիշներից ավելի իրավունք ունեմ եզրակացություն անելու։

Ահա թե ինչու եմ ցանկանում առողջ եւ ուժեղ սան ունենալ, ահա թեւ որոնք են նրան այդ վիճակում պահելու իմ սկզբունքները։ Ես երկար կանգ չեմ առնի ապացուցելու խառնվածքի եւ առողջության ամրապնդման գործում ձեռքի աշխատանքի ու մարմնամարզության օգտակարության վրա։ Ոչ ոք այդ չի հերքում. ամենից ավելի երկար ապրողները գրեթե միշտ նրանք են, ովքեր ավելի շատ են զբաղվել մարմնամարզությամբ եւ ավելի շատ են դիմացել հոգնության ու աշխատանքի[^13]։ Ես հանգամանորեն կանգ չեմ առնի նաեւ այն միջոցառումների մանրամասնությունների վրա, որոնք պետք է ձեռնարկեմ այս միակ նպատակի համար։ Կարելի է նկատել, որ դրանք այնքան անհրաժեշտորեն են մտնում իմ գործնական աշխատանքների մեջ, որ բավական է նրանց ոգին ըմբռնել, որպեսզի ուրիշ բացատրության կարիք չզգացվի։

Կյանքի հետ սկսվում են պահանջմունքները։ Նորածին մանկանը դայակ է պետք։ Եթե մայրը համաձայն է կատարելու իր մայրական պարտականությունը, ավելի լավ. նրան պիտի տալ գրավոր հրահանգներ, որովհետեւ այս առավելությունն ունի իր հակադիր կողմը եւ դաստիարակին մի քիչ ավելի հեռու կպահի իր սանից։ Բայց կարելի է հավատալ, որ երեխայի շահը եւ հարգանքը դեպի այն մարդը, որին մայրը ուզում է այդքան թանկարժեք մի ավանդ վստահել, նրան ավելի ուշադիր կդարձնի դեպի ուսուցչի կարծիքները. եւ ինչ որ ցանկանա անել, անկասկած կանի շատ ավելի լավ, քան մի ուրիշը։ Իսկ եթե անհրաժեշտ է մի օտար դայակ, ամենից առաջ պետք է խիստ ընտրություն կատարել։

Հարուստ մարդկանց դժբախտություններից մեկն էլ այն է, որ նրանք ամեն ինչում խաբվում են։ Զարմանալի չէ, որ նրանք մարդկանց մասին վատ կարծիք ունեն։ Հարստությունն է, որ փչացնում է նրանց, եւ որպես արդար հատուցում, նրանք առաջինն են զգում իրենց ծանոթ այդ միակ գործիքի թերությունը։ Նրանց մոտ ամեն ինչ վատ է կատարվում, բացառությամբ այն բանի, որ անձամբ իրենք են կատարում, իսկ իրենք համարյա ոչինչ չեն անում։ Երբ հարկավոր է ծծմայր գտնել, մանկաբարձին են հանձնարարում որոնել. ի՞նչ է լինում հեւտեւանքը։ Այն, որ լավագույն ծծմայր համարվում է նա, ով մանկաբարձին ամենից շատ է վճարել։ Այդ պատճառով էլ Էմիլի ծծմոր համար ոչ մի մանկաբարձի խորհրդին չեմ դիմելու. ինքս կզբաղվեմ նրա ընտրությամբ։ Գուցե այդ գործի առթիվ ես չկարողանամ տրամաբանել վիրաբույժի պերճախոսությամբ, բայց, անկասկած, ավելի անկեղծ կլինեմ, ու իմ եռանդն ինձ ավելի քիչ կխաբի, քան թե նրա ընչասիրությունը։

Այս ընտրությունն այնքան էլ մեծ գաղտնիք չունի, նրա կանոնները հայտնի են. բայց ինձ թվում է, թե որոշ ուշադրություն պետք է դարձնել կաթի խտության, ինչպես նաեւ նրա որակի վրա։ Նոր կաթը բոլորովին ջրալի է, համարյա թեւ լուծիչ հատկություն ունի եւ լուծում է նորածին երեխայի աղիքներում կուտակված կղկղանքի մնացորդները։ Աստիճանաբար կաթն ավելի է խտանում ու ավելի ուժեղ սնունդ է տալիս երեխային, որ, հետզհետե զորանալով, կկարողանա մարսել այդ կաթը։ Անշուշտ զուր չէ, որ բնությունը փոխում է բոլոր տեսակի էգերի կաթի խտությունը ծծկերի հասակի համեմատ։

Ուրեմն, նորածին մանկանը պետք է տալ մի ծծմայր, որ նոր է երեխա ծնել։ Այդպիսին գտնելը դժվար է, գիտեմ, բայց հենց որ մարդ դուրս է գալիս բնության կանոններից, ամեն ինչ դժվար է դառնում, երբ ցանկանում է լավը կատարել։ Ամենից հեշտ բանը վատ գործ կատարելն է. ահա թե ինչու մարդիկ միշտ այդ են ընտրում։

Անհրաժեշտ է ունենալ եւ սրտով, եւ մարմնով առողջ ծծմայր. հույզերի, ինչպես նաեւ հյութերի աննորմալությունը կարող է փչացնել կաթը։ Բացի այդ, երբ մենք ուշադրություն ենք դարձնում լոկ ֆիզիկական կողմին, խնդրի միայն կեսն ենք նկատի ունենում։ Կաթը կարող է լավ լինել, ծծմայրը՝ վատ։ Լավ բնավորությունը նույնքան կարեւոր է, որքան լավ խառնվածքը։ Եթե վերցնենք մի արատավոր կին, չեմ ասում, թե ծծկերը կյուրացնի նրա մոլությունները, բայց դրանցից կտուժի։ Չէ՞ որ, բացի կաթից, ծծմորից պահանջվում է նաեւ խնամք, որի համար անհրաժեշտ են եռանդ, համբերություն, հեզություն, քնքշություն, մաքրություն։ Եթե նա որկրամոլ է եւ անզուսպ, նրա կաթը շատ շուտ կփչանա. իսկ եթե նա անհոգ է ու դյուրադրգիռ, ի՞նչ կդառնա նրա ձեռքին մի խեղճ երեխա, որը չի կարողանում ո՛չ պաշտպանվել, ո՛չ բողոքել։ Չարից, ինչ ուզում է լինի, երբեք լավ մարդ դուրս չի գա։

Ծծմոր ընտրության նշանակությունը մեծանում է նրանով, որ ծծկերը նրանից բացի ուրիշ խնամակալուհի չպետք է ունենա, ինչպես եւ չպետք է ունենա այլ ուսուցիչ, բացի իր դաստիարակից։ Այդ սովորությունը մեր նախնիներից է մնացել, որոնք, թեեւ մեզնից ավելի քիչ էին տրամաբանում, բայց ավելի իմաստուն էին։ Անցյալում ծծմայրերը, իրենց սեռակիցներին՝ աղջիկներին, կուրծք տալուց հետո, այլեւս չէին բաժանվոսմ նրանցից։ Հենց այդ է պատճառը, որ նախնիների թատերական երկերում կանանց մտերիմն ու խորհրդատուն մեծ մասամբ դայակներն են։ Անկարելի է, որ երեխան հաջորդաբար ձեռքից-ձեռք անցնելով լավ դաստիարակվի։ Ամեն մի դայակի փոփոխության դեպքում երեխան ներքուստ համեմատություններ է անում, որի հետեւանքով նվազում է նրա հարգանքը դեպի իր խնամակալները եւ, հետեւապես, վերջիների հեղինակությունը նրա վրա։ Հենց որ երեխան սկսեց մտածել, թե կան չափահաս մարդիկ, որոնք ավելի խելոք չեն, քան մանուկները, չափահասների ամբողջ հեղինակությունը կկորչի, եւ դաստիարակությունը կմատնվի անհաջողության։ Երեխան, բացի հորից ու մորից, իսկ նրանց բացակայության դեպքում, բացի դայակից ու դաստիարակից, ուրիշ խնամակալ չպետք է ճանաչի։ Վերջին երկուսից նույնիսկ մեկնումեկը ավելորդ է։ Բայց այս բաժանումն անխուսափելի է, եւ դրանից խուսափելու միակ միջոցն այն է, որ երեխային դաստիարակող երկու սեռի անձերի միջեւ ստեղծվի այնպիսի սերտ համաձայնություն, որ այդ երկուսը երեխայի համար մեկ անձնավորություն` լինեն։

Դայակը պետք է մի քիչ ավելի հանգստավետ պայմաններում ապրի, ավելի սննդարար կերակուրներ ուտի, առանց, սակայն, իր ապրելակերպը լրիվ փոխելու, որովհետեւ արագ եւ ամբողջական փոփոխությունը, նույնիսկ վատից դեպի լավը, միշտ էլ վտանգավոր է առողջության համար, եւ քանի որ սովորական ռեժիմը նրան առողջ ու ամրակազմ է պահել, ի՞նչ կարիք կա այն փոփոխության ենթարկել։

Գյուղացի կանայք ավելի քիչ միս ու ավելի շատ բանջարեղեն են ուտում, քան քաղաքի կանայք։ Այս բուսական կերակուրը, ըստ երեւույթին, նրանց ու նրանց զավակներին ավելի օգտակար է, քան վնասակար։ Երբ նրանք դառնում են քաղաքի ծծկերի դայակ, նրանց տալիս են մսով ապուր, համոզված լինելով, թե մսաջուրը եւ ապուրը նրանց լավագույն սնունդ ու առատ կաթ կտան։ Ես բոլորովին այդ կարծիքին չեմ ու փորձով գիտեմ, որ այդպես սնված երեխաները ավելի են ենթակա փորլուծության ու այլ ախտերի, քան մյուսները։

Այստեղ զարմանալու ոչինչ չկա, որովհետեւ կենդանական նյութի մեջ վխտում են ճիճուները, մինչդեռ բուսական նյութն այդպիսին չէ։ Կաթը, թեեւ պատրաստվում է կենդանու մարմնի մեջ, բուսական նյութ է, ինչպես ցույց է տալիս նրա տարրալուծումը[^14]։

Խոտակեր էգի կաթը ավելի քաղցր է եւ ավելի առողջարար, քան մսակեր էգինը։ Կազմված լինելով իր բաղադրությանը համանման նյութերից, կաթը իր բնական հատկությունը ավելի լավ է պահպանում ու ավելի քիչ է ենթարկվում քայքայման։ Ինչ վերաբերում է քանակին, ապա բոլորիս հայտնի է, որ ալրային կերակուրներն ավելի շատ արյուն են արտադրում, քան միսը, հետեւապես եւ ավելի շատ կաթ կտան։ Դժվարանում եմ հավատալ, որ այն երեխան, որին ժամանակից շուտ չեն կտրում կաթից, կամ որին, կաթից կտրելուց հետո, միայն բուսական սննդով են կերակրում, եւ որի դայակը նույնպես միայն բուսական նյութերով է կերակրվում, կարող է ճիճուներ ունենալ։

Գուցե բուսական սննդի տված կաթը ավելի շուտ է թթվում, սակայն, իմ կարծիքով, թթված կաթը ամենեւին էլ վատ սնունդ չէ. մի ամբողջ շարք ժողովուրդներ կաթը գործ են ածում միայն թթված վիճակում եւ իրենց շատ լավ են զգում։ Թթվուտներ ներծծող նյութերի ամբողջ սարքավորումը, ինձ թվում է, զուտ շառլատանություն է։ Օրգանիզմներ կան, որոնք կաթ ամենեւին չեն վերցնում։ Նման դեպքում ոչ մի մարսեցուցիչ չի կարող այն տանելի դարձնել. մյուսները կաթը մարսում են առանց նման միջոցների դիմելու։ Ընդհանրապես մարդիկ խուսափում են մակարդված կաթից. դա անմտություն է, որովհետեւ հայտնի է, որ կաթը միշտ էլ մակարդվում է ստամոքսում։ Այս ձեւով է, որ կաթը բավականին ուժեղ սնունդ է դառնում երեխաների ու կենդանիների ձագերի համար. եթե չմակարդվեր, ստամոքսից կանցներ՝ առանց սնունդ տալու[^15]։ Զուր տեղն են կաթից հազար ձեւի խառնուրդ պատրաստում, հազար տեսակ մարսեցուցիչներ գործածում. ով կաթ է ուտում, նա պանիր է մարսում. այստեղ ոչ մի բացառություն գոյություն չունի։ Ստամոքսն այնքան լավ է հարմարեցված կաթը մակարդելուն, որ հորթի ստամոքսից են պատրաստում պանրի մակարդը։

Այսպիսով, ուրեմն, փոխանակ դայակի սովորական սնունդը փոխելու, բավական է նրան տալ նույն տեսակի, բայց ավելի առատ ու լավորակ սնունդ։ Պասուց կերակուրները իրենց սննդի բնույթով չէ, որ գրգիռ են առաջացնում, համեմունքն է միայն հակառողջապահական դարձնում դրանք։ Բարեփոխեցեք ձեր խոհանոցի կանոնները, հրաժարվեցե՛ք սոուսներից ու տապակած ուտելիքներից. յուղը, աղն ու կաթնեղենը երբեք մի դրեք կրակին. ջրի մեջ եփված ձեր բանջարեղենը համեմեցե՛ք՝ տաք-տաք սեղան բերելուց հետո միայն։ Այդպիսով, պասուց կերակուրները, փոխանակ դայակին գրգիռ պատճառելու, նրան մեծ քանակությամբ ու բարձր որակի[^16] կաթ կտան։ Մի՞թե կարող է կենդանական սնունդը լավագույն լինել ստնտուի համար, այն դեպքում, երբ բուսականը ճանաչված է որպես ամենալավ ռեժիմը երեխայի համար։ Այստեղ հակասությունը բացահայտ է։

Երեխայի կյանքի առաջին տարիների ընթացքում է, որ օդն առանձնապես ազդում է նրա կազմվածքի վրա։ Թարմ ու փափուկ մաշկի ծակոտիների միջով օդը մտնում է մարմնի մեջ, ուժեղ կերպով օժանդակում է այդ կազմավորվող մարմիններին ու այնպիսի հետքեր է թողնում, որոնք երբեք չեն ջնջվի։ Պարզ է, ուրեմն. ես համամիտ չեմ, որ գեղջկուհուն դուրս բերեն գյուղից, նրան փակեն մի սենյակում ու երեխային տանը մեծացնեն։ Ես կնախընտրեմ, որ երեխան շնչի գյուղի առողջ, քան թե քաղաքի ապականված օդը։ Երեխան կհարմարվի իր նոր մոր դրությանը, կապրի նրա գյուղական տան մեջ, եւ իր դաստիարակը եւս կհետեւի նրան այնտեղ։ Ընթերցողն անշուշտ չի մոռանա, որ այդ դաստիարակը վարձու մարդ չէ, այլ երեխայի հոր բարեկամը։ Իսկ երբ այդպիսի բարեկամ չի գտնվում, երբ այդ տեղափոխությունը դժվարությունների հետ է կապված, երբ տրված խորհուրդներից եւ ոչ մեկը գործադրելի չէ, ի՞նչ պետք է անել, կհարցնեն ինձ... Ես արդեն այդ ասել եմ․ կանեք այն, ինչ որ անում եք. դրա համար խորհրդի կարիք չկա։

Մարդիկ չեն ստեղծվել միմյանց վրա խռնվելու, ինչպես մրջնանոցում, այլ ցրվելու երկրի վրա, մշակելով նրա հողը։ Ինչքան նրանք խմբվում են, այնքան ավելի են ապականվում։ Մարմնական խեղանդամությունները, ինչպես նաեւ հոգեկան արատները խիտ բնակեցության հետեւանք են։ Բոլոր կենդանիներից մարդն ամենից քիչ է ընդունակ խմբովին ապրելու։ Ոչխարների նման խռնված մարդիկ ամենակարճ ժամանակաընթացքում իսպառ կկոտորվեն։ Մարդու շունչը մահացու է իր նմանների համար. սա նույնքան ճշմարիտ է իր իսկական, որքան եւ փոխաբերական իմաստով։

Քաղաքները մարդկային ցեղի անդունդն են։ Մի քանի սերունդ անցնելուց հետո ցեղերը ոչնչանում են կամ այլասերվում. պետք է նրանց վերանորոգել, ու միշտ էլ գյուղն է, որ օժանդակում է այս վերանորոգմանը։ Ուղարկեցե՛ք, ուրեմն, ձեր երեխաներին վերանորոգվելու, այսպես ասած, իրենք իրենց, ու բաց դաշտերում վերստանալու այն կայտառությունը, որ կորցնում են գերբնակված քաղաքների վատառողջ օդում։ Գյուղում գտնվող հղի կանայք շտապում են ծննդաբերության համար քաղաք վերադառնալ. այնինչ բոլորովին հակառակը պետք է անեին, մանավանդ նրանք, ովքեր ուզում են իրենք սնել իրենց երեխաներին։ Նրանք դրա համար ավելի քիչ կզղջային, քան կարծում են. եւ, մարդկային սեռի համար ավելի բնական միջավայրում, բնության պարտավորությունների հետ կապված հաճույքները շուտով նրանց մոռացնել կտային ճաշակը այն հաճույքների, որոնք դրանց հետ չեն առնչվում։

Սկզբում, ծննդաբերությունից անմիջապես հետո, երեխային պետք է լվանալ փոքր-ինչ գոլ ջրով, որի մեջ սովորաբար գինի են խառնում։ Իմ կարծիքով, գինի ավելացնելու այդ սովորությունը այնքան էլ անհրաժեշտ չէ։ Քանի որ բնությունը ոչ մի խմորված նյութ չի արտադրում, ուրեմն հավատալի չէ, որ արհեստական որեւէ հեղուկի գործածությունը անհրաժեշտ լինի բնության ստեղծած արարածների համար։

Միեւնույն նկատառումով գոլ ջրի գործածությունը նույնպես անհրաժեշտ չէ, եւ իրոք, բազմաթիվ ժողովուրդներ իրենց նորածիններին լողացնում են ուղղակի գետի կամ ծովի ջրի մէջ, բայց մեր երեխաները, որոնք մեղկացած հայրերի ու մայրերի պատճառով թույլ են դեռեւս ծնվելուց առաջ, աշխխարհ են գալիս արդեն քայքայված օրգանիզմով, որը հնարավոր չէ իսկույն ենթարկել նրա վերականգնմանը սատարող փորձերին։ Միայն աստիճանաբար կարելի է վերականգնել երեխայի սկզբնական կայտառությունը։ Սկսեցե՛ք, ուրեմն, սովորական ձեւերից ու քիչ-քիչ հեռացեք նրանցից։ Երեխային հաճախ լողացրեք. նրանց անմաքրությունն է հենց թելադրում լվանալու անհրաժեշտությունը։ Երբ միայն շորով եք սրբում, երեխայի մարմնի վրա վերքեր են առաջանում։ Բայց երբ հետզհետե մարմինն ուժեղանում է, աստիճանաբար իջեցրե՛ք ջրի ջերմաստիճանը, մինչեւ որ թե՛ ամառը եւ թե՛ ձմեռը նրան կարողանաք լվանալ պաղ, նույնիսկ սառը ջրով։ Երեխային չմրսեցնելու համար ջրի ջերմաստիճանի իջեցումը պետք է կատարել դանդաղ, աստիճանաբար ու անզգալի կերպով։ Ջրի ջերմաստիճանը ճշգրիտ չափելու համար կարելի է ջերմաչափ գործածել։

Հենց որ լողանալը դարձավ սովորություն, այլեւս չպետք է այն ընդհատել, այլ պետք է շարունակել մինչեւ կյանքի վերջը։ Ես լոգանքը դիտում եմ ոչ միայն որպես մաքրության ու առողջապահության անմիջական կանոն, այլեւ որպես փըրկարար նախազգուշություն, որպեսզի մաշկի հյուսվածքներն ավելի ճկուն դառնան եւ այդպիսով հեշտ ու անվտանգ հարմարվեն թե՛ տաքի եւ թե՛ ցրտի ազդեցությանը։ Այդ նպատակով ես կցանկանայի, որ երեխան, մեծանալիս, կամաց-կամաց սովորեր լողանալ, երբեմն՝ տանելի բոլոր աստիճանների տաք ջրերում եւ հաճախ՝ հնարավոր բոլոր աստիճանների սառը ջրերում։ Այսպես, երբ մարմինը վարժվում է ջրի տարբեր ջերմաստիճաններին, ջուրը, որպես ավելի խիտ հոսանուտ մարմին, ամեն կողմից շփվում է մեզ հետ, ավելի շատ է ազդում քեզ վրա, եւ մենք եղանակի ազդեցությունների նկատմամբ համարյա անզգա կդառնանք։

Այն միջոցին, երբ երեխան, դուրս գալով իր պատյանից, ազատ շունչ է քաշում, չպետք է թույլ տալ, որ նրան նոր կապանքներով ավելի սեղմեն։ Ո՛չ մի գլխակապ, ո՛չ մի բարուր, ո՛չ մի փաթաթան։ Տվեք նրան թույլ եւ լայն խանձարուր, որի մեջ ազատ լինեն մանկան մարմնի բոլոր անդամները, եւ որը լինի ո՛չ այնքան ծանր, որպեսզի չկաշկանդի նրա ազատ շարժումները, եւ ո՛չ էլ այնքան տաք, որպնսզի երեխային չարգելի զգալու օդի ազդեցությունը[^17]։ Երեխային դրե՛ք հարմարավետ ընդարձակ օրորոցի[^18] մեջ, որտեղ նա կարողանա ազատ ու անվտանգ շարժվել։ Երբ երեխան սկսում է մեծանալ, թույլ տվեք, որ նա սենյակում չորեքթաթ ման գա, զարգացնի ու երկարի իր մարմնի փոքրիկ անդամները. դուք կտեսնեք, թե ինչպես է նա օր-օրի ամրանում։ Համեմատեցե՛ք նրան միեւնույն հասակի՝ պինդ բարուրված մի ուրիշ երեխայի հետ եւ կզարմանաք նրանց զարգացման տարբերության վրա[^19]։

Պետք է սպասել, որ դայակները դրան մեծ դիմադրություն ցույց կտան, որովհետեւ լավ կապկպված երեխան ավելի քիչ նեղություն է պատճառում, քան արձակ թողնվածը, որին աետք է շարունակ հսկել։ Բացի այդ, արձակ թողնված երեխայի սպիտակեղենի վրա կեղտը ավելի պարզ է երեւում, ուրեմն հաճախակի պետք է փոխել ու լվանալ։ Վերջապես, սովորությունը այնպիսի փաստարկ է, որ որոշ երկրներում, ի հաճույս ժողովրդի ամեն դասի, երբեք չեն հերքում։

Դայակների հետ երբեք մի վիճեք. հրամայեցեք ու միայն հսկեցեք, որպեսզի ձեր կարգադրությունները կատարվեն, ոչինչ մի խնայեք, որպեսզի հեշտացնեք դրանց կատարումը։ Ինչո՞ւ դուք էլ չմասնակցեք դրանց իրագործմանը։ Սովորական սննդառության հարցում, ուր ընդհանրապես երեխայի միայն ֆիզիկական կողմն են նկատի առնում, բավական է, որ երեխան ապրի ու չհյուծվի, մնացյալը նշանակություն չունի։ Բայց այստեղ, ուր դաստիարակությունն սկսվում է կյանքի հետ, երեխան ծնվելու րոպեից արդեն ոչ թե դաստիարակի, այլ բնության աշակերտն է. դաստիարակը սոսկ ուսումնասիրում է այս առաջին ուսուցչի ձեռքի տակ եւ հետնվում, որպեսզի ապարդյուն չանցնի բնության հոգածությունը։ Նա հսկում է ծծկեր երեխային, աչալուրջ դիտում նրա թույլ իմացականության առաջին նշույլները, այնպես, ինչպես լուսնի առաջին քառորդը մոտենալիս մահմեդականներն սպասում են նրա ծագմանը։

Մենք ծնվում ենք՝ ընդունակ սովորելու, առանց ոչինչ իմանալու, առանց ոչինչ ճանաչելու։ Հոգին, կաշկանդված անկատար ու կիսով չափ ձեւավորված օրգաններով, իր սեփական գոյության զգացումն իսկ չունի։ Նորածին մանկան շարժումները, ճիչերը զուտ մեքենական գործողությունների հետեւանք են, զուրկ գիտակցությունից ու կամքից։

Ենթադրենք, թե երեխան ծնվելիս չափահաս մարդու կառուցվածք եւ ուժ ունենար, որ նա մոր արգանդից դուրս գա, այսպես ասած, կազմ ու պատրաստ, ինչպես Պալլասը՝ Յուպիտերի ուղեղից։ Այդ մարդ-երեխան կլիներ կատարյալ մի անխելք, մի ավտոմատ, անշարժ մի արձան, համարյա անզգա։ Նա ոչինչ չէր տեսնի, ոչինչ չէր լսի, ոչ ոքի չէր ճանաչի, նույնիսկ չէր կարողանա աչքերը դարձնել դեպի այն իրը, որը տեսնելու կարիքն ունի։ Նա ոչ միայն իրենից դուրս ոչ մի առարկա չէր տեսնի, այլեւ չէր կարողանա որեւէ առարկա անդրադարձնել իր այն զգայարանի մեջ, որի միջոցով այն ընկալել էր. աչքերը բնավ չէին տեսնի գույները, ականջը չէր լսի ձայները, ոչինչ չէր զգա շոշափած մարմինների շփումից, նույնիսկ չէր էլ գիտակցի, որ ինքը մարմին ունի։ Նրա ձեռքերի շոշափումը տեղի կունենար ուղեղում, բոլոր զգայությունները կկենտրոնանային մի կետում. դա գոյություն կունենար միայն ընդհանուր _սանսորիումում_․ նրա միակ գաղափարը կլիներ _ես_-ի գաղափարը, որի հետ կհամաձայնեցներ իր բոլոր զգայություները, եւ այդ գաղափարը կամ ավելի շուտ՝ այդ զգացումը միակ բանը կլիներ, որը կտարբերեր նրան սովորական երեխայից։

Միանգամից կազմակերպված այս մարդը չէր էլ կարողանա ոտքի վրա կանգնել. երկար ժամանակ կպահանջվեր, մինչեւ նա կարողանար սովորել պահել իր հավասարակշռությունը. գուցե ամենեւին էլ փորձ չաներ ոտքի կանգնելու, ու դուք կտնսնեիք այս մեծ, ուժեղ եւ պնդակազմ մարմինը՝ քարի նման մի տեղում ընկած, կամ շան լակոտի պես սողալով քարշ գալիս։

Նա կզգար իր կարիքների պատճառած անհանգստությունը, առանց այդ կարիքները գիտակցելու եւ առանց պատկերացնելու դրանք բավարարելու այս կամ այն միջոցը։ Չկա ոչ մի անմիջական հաղորդակցություն ստամոքսի մկանների եւ թեւերի ու սրունքների մկանների միջեւ, որն ստիպեր նրան, նույնիսկ եթե շրջապատված լիներ ուտելիքներով, մի քայլ անել սրանց մոտենալու կամ ձեռքը երկարել վերցնելու համար. եւ քանի որ նրա մարմնի՝ արդեն աճած, անդամները միանգամայն զարգացած կլինեն, հետեւաբար եւ չի ունենա երեխաների ո՛չ անհանգստությունները, ո՛չ անընդհատ շարժումները, ուստի եւ նա կարող է սովածությունից մեռնել՝ նախքան իր ուտելիքը գտնելու համար տեղից շարժվելը։ Եթե փոքր-ինչ մտածենք մեր գիտելիքների ձեռքբերման կարգի եւ զարգացման մասին, չենք կարող ժխտել, որ մոտավորապես այդպիսին եղած կլինի տգիտության ու անմտության նախնական վիճակը, որը հատուկ է մարդուն՝ մինչեւ անձնական փորձառությամբ կամ իր նմաններից որեւէ բան սովորելը։

Ուրեմն, մենք ճանաչում ենք կամ կարող ենք ճանաչել այն առաջին կետը, որտեղից մեկնում է մեզնից յուրաքանչյուրը՝ իմացականության սովորական աստիճանին հասնելու համար, իսկ ո՞վ գիտե մյուս ծայրակետը։ Յուրաքանչյուրն առավել կամ նվազ չափով առաջ է գնում ըստ իր հանճարի, ճաշակի, կարիքների, ընդունակությունների, եռանդի, դրանք դրսեւորելու համար ունեցած առիթների։ Ես դեռ չգիտեմ որեւէ փիլիսոփա, որը բավական համարձակություն ունեցած լինի ասելու՝ «Ահավասիկ այն սահմանը, որին մարդ կարող է հասնել եւ որից այն կողմը ի վիճակի չէ անցնել»։ Մենք չզիտենք, թե մեր բնությունը ի՞նչ թույլ կտա մեզ լինել. մեզնից ոչ ոք չի չափել այն տարածությունը, որ կարող է գոյություն ունենալ երկու մարդու միջեւ։ Ո՞րն է այն ստոր հոգին, որը երբեք չի ոգեւորվել այս գաղափարով եւ որը երբեմն հպարտացած չի ասել ինքն իրեն. «Քանիսի՞ց եմ ես անցել, քանիսի՞ն դեռեւս կարող եմ հասնել. ինչո՞ւ համար ինձ հավասարը պետք է առաջ անցնի ինձնից»։

Կրկնում եմ. մարդու դաստիարակությունը իր ծնված օրից է սկսվում. խոսելուց, լսելուց առաջ նա արդեն սովորում է։ Փորձը նախորդում է դասերին։ Այն րոպեին, երբ երեխան ճանաչում է դայակին, նա արդեն շատ բան գիտե։ Մեզ կարող են զարմացնել ամենաանտաշ մարդու գիտելիքները, եթե հետեւենք ծնված օրից մինչեւ այն օրը նրա կատարած առաջադիմությանը։ Եթե մարդկային ամբողջ գիտությունը երկու մասի բաժանենք, մեկն ընդհանուր՝ բոլորի համար, մյուսը՝ հատուկ միայն գիտուններին, ապա վերջինս շատ ավելի փոքր կլիներ՝ համեմատած առաջինին։ Բայց մենք երբեք չենք մտածում ընդհանուր գիտելիքների մասին, որովհետեւ ձեռք ենք բերում առանց դրանց մասին խորհելու, նույնիսկ բանականության տարիքին հասնելուց առաջ, որովհետեւ գիտելիքը նկատվում է միայն իր տարբերություններով, այնպես, ինչպես հանրահաշվային հավասարությունների մեջ մեծության հայտարարներն անտեսվում են։

Նույնիսկ անասունները շատ բան են յուրացնում։ Նրանք էլ զգացողություն ունեն եւ պետք է սովորեն գործածել դրանք. նրանք կարիքներ ունեն, պետք է իմանան բավարարել դրանք, պետք է սովորեն ուտել, քայլել, թռչել։ Չորքոտանիները, որ ծնվելիս անմիջապես ոտքի են կանգնում, չի նշանակում, թե կարող են ման գալ. առաջին իսկ քայլից նկատվում է, որ փորձ չունեն։ Վանդակից նոր ազատված դեղձանիկը չի կարող թռչել, որովհետեւ դեռ ոչ մի անգամ չի թռչել։ Շնչավոր եւ զգացող էակների համար ամեն ինչ վարժություն է։ Եթե բույսերն ընդունակ լինեին պրոգրեսիվ շարժման, նրանք եւս պետք է զգայարաններ ունենային եւ գիտելիքներ ձեռք բերեին. այլապես տեսակները շուտով կոչնչանային։

Երեխաների առաջին տպավորությունները զուտ զգացողական են. նրանք միայն հաճույք կամ ցավ են զգում։ Չկարողանալով ո՛չ քայլել, ո՛չ բռնել, նրանց շատ ժամանակ է հարկավոր, որպեսզի կարողանան կամաց-կամաց այնպիսի մտապատկերներ կազմել, որոնք նրանց ցույց տան շրջապատի իրերը։ Բայց մինչեւ այդ առարկաները տարածվեն, այսպես ասած՝ հեռանան նրանց աչքերից եւ նրանց համար ծավալ ու ձեւ ստանան, զգացողական տպավորությունների կրկնումը արդեն սկսում է նրանց ենթարկել սովորության տիրապետությանը։ Մենք տեսնում ենք, որ նրանց աչքերը անընդհատ դեպի լույսն են ուղղվում, եւ եթե լույսը գալիս է կողքից, աչքերն անզգալիորեն դեպի այն կողմն են դարձնում. այդ պատճառով էլ նրանց դեմքը միշտ պետք է դեպի լույսը դարձնել, որպեսզի շիլ չլինեն կամ չսովորեն շեղ նայել։ Անհրաժեշտ է նույնպես, որ նրանք վաղ հասակից վարժվեն մթությանը, հակառակ դեպքում, եթե հանկարծ մթության մեջ ընկնեն, կսկսեն լալ ու ճչալ։ Ճիշտ չափավորված սնունդն ու քունը նրանց համար անհրաժեշտ են դառնում օրվա միշտ նույն ժամերին։ Այսպիսով, պահանջը գալիս է ոչ թե կարիքից, այլ սովորությունից, կամ ավելի շուտ՝ սովորությունը մի նոր կարիք է ավելացնում բնական պահանջին։ Բայց պետք է կանխել այդ։

Միակ սովորությունը, որ պետք է թույլ տալ երեխային ունենալ, ոչ մի սովորություն ձեռք չբերելն է. երբեք չպետք է նրան գրկել. պետք է արգելել որ նա շարունակ նույն ձեռքը մեկնի, հաճախակի նույն ձեռքը գործածի, ցանկանա ուտել, քնել, գործել միշտ նույն ժամերին, վերջապես, չպետք է թույլ տալ, որ վախենա մենակ մնալուց՝ ե՛ւ գիշերը, ե՛ւ ցերեկը, վաղօրոք պատրաստեցեք նրան իր ազատությունը ղեկավարելու եւ իր ուժերն օգտագործելու, նրա մարմնին թողնելով բնական սովորությունը, նրան ի վիճակի դարձնելով շարունակ իր անձի տերը լինել եւ ամեն ինչում իր կամքը գործադրել, երբ որ այդպիսին ունենա։

Հենց որ երեխան սկսում է իրերը ճանաչել, պետք է խիստ ընտրություն կատարել նրան ցույց տրվելիք առարկաների մեջ։ Բնական է, որ բոլոր նոր առարկաները հետաքրքրում են մարդուն։ Նա իրեն այնքան թույլ է զգում, որ վախենում է ամեն մի անծանոթ առարկայից։ Առանց նրանցից ազդվելու նոր իրեր տեսնելու սովորությունը չքացնում է այդ վախը։ Այն երեխաները, որոնք ապրում են մաքուր տներում, որտեղ մարդ գոյություն չունի, վախենում են սարդերից, եւ այդ երկյուղը հաճախ շարունակում է մնալ նրանց մեջ, նույնիսկ չափահաս դառնալուց հետո։ Ես չեմ տեսել ոչ մի գյուղացի, լինի տղամարդ, կին, թե երեխա, որը սարդից վախենա։

Ինչո՞ւ, ուրեմն, մանկան դաստիարակությունը չսկսել նրա խոսելու եւ ըմբռնելուց առաջ, քանի որ ցույց տրվող առարկաների ընտրությունն անգամ կարող է նրան երկչոտ կամ քաջ դարձնել։ Ես ցանկանում եմ, որ նրան սովորեցնեն նորանոր առարկաներ տեսնել, տգեղ, զզվելի ու անսովոր կենդանիներ, բայց ոչ միանգամից, այլ կամաց-կամաց, աստիճանաբար, մինչեւ որ երեխան նրանց վարժվի։ Տեսնելով, թե ինչպես ուրիշները ձեռք են տալիս դրանց, ի վերջո ինքն էլ ձեռք կտա։ Եթե երեխան մանկությունը առանց երկյուղի տեսնի դոդոշներ, օձեր, խեցգետիններ, մեծանալուց հետո առանց սարսափի կարող է տեսնել ուզածդ կենդանուն։ Ոչ մի առարկա սարսափելի չի լինի, երբ այն տեսնում ես ամեն օր։

Բոլոր երեխաները վախենում են դիմակներից։ Ես կսկսեմ Էմիլին ցույց տալով հաճելի տեսքով մի դիմակ, ապա մեկը նրա մոտ այդ դիմակը կդնի իր դեմքին, ես կսկսեմ ծիծաղել, բոլոր ներկաները կծիծաղեն, երեխան նույնպես կծիծաղի մյուսների պես։ Հետզհետե ես նրան կընտելացնեմ նվազ հաճելի դիմակների ու, վերջապես, զարհուրելի դեմքերի։ Եթե ինձ հաջողվի լավ դասավորել իմ փորձի աստիճանականությունը, փոխանակ վախենալու վերջին դիմակից, երեխան կծիծաղի այնպես, ինչպես ծիծաղել էր առաջին դիմակը տեսնելիս։ Դրանից հետո ես այլեւս երկյուղ չեմ ունենա, որ երբեւէ կարող են նրան վախեցնել դիմակներով։

Երբ, Անդրոմաքի եւ Հեկտորի հրաժեշտի պահին, փոքրիկ Աստիանաքսը, վախենալով հոր սաղավարտի վրա ծածանվող փետուրից, չի ճանաչում նրան եւ լալով նետվում է դայակի գիրկը, առաջացնելով մոր արտասվախառն ժպիտը, ի՞նչ պետք էր անել՝ նրա այդ երկյուղը փարատելու համար։ Ճիշտ այն, ինչ արեց Հեկտորը՝ սաղավարտը դնել գետին ու ապա գուրգուրել երեխային։ Մի ավելի հանգիստ ժամանակ դրանով չէին բավարարվի. կմոտենային սաղավարտին, կխաղային փետուրի հետ ու այն կտային երեխայի ձեռքը. վերջապես, դայակը սաղավարտը կվերցներ ու ծիծաղելով կդներ իր գլխին, եթե, իհարկե, որեւէ կին կհամարձակվեր ձեռքով դիպչել Հեկտորի զենք ու զրահին։

Եթե ուզենամ Էմիլին ընտելացնել հրազենի ձայնին, նախ եւ առաջ վառոդով լցված ատրճանակով կկրակեմ։ Այդ հանկարծակի ու վաղանցուկ բոցը, այդ յուրատեսակ շանթը նրան զվարճություն կպատճառի. նույն բանը կկրկնեմ փոքր֊ինչ վառոդի քանակն ավելացնելով, այնուհետեւ ատրճանակի մեջ կավելացնեմ մի փոքր լիցք առանց խծուծի, հետո դարձյալ՝ մի քիչ ավելի, վերջապես կվարժեցնեմ հրացանի կրակոցին, ականների, թնդանոթների, մի խոսքով՝ ամենաահարկու պայթյուններին։

Ես նկատել եմ, որ երեխաները սակավ են վախենում շանթից, եթե, անշուշտ, պայթյունները շատ ուժեղ չեն եւ իսկապես չեն վնասում լսողության զգայարանին. երեխաները վախենում են միայն այն ժամանակ, երբ գիտակցում են, որ շանթը վիրավորում կամ, երբեմն, սպանում է։ Երբ դիակցությունն սկսում է նրանց երկյուղ պատճառել, պետք է այնպես անել, որ սովորությունը նրանց հանգստացնի։ Դանդաղ ու աստիճանական վարժեցումով կարելի է մարդկանց ու երեխաներին անվեհեր դարձնել ամեն ինչի դեմ։

Կյանքի սկզբնական շրջանում, երբ հիշողությունն ու երիվակայությունը դեռեւս չեն գործում, երեխայի ուշադրությունը գրավում է միայն այն, ինչ ազդում է նրա զգայարանների վրա։ Քանի որ զգացողությունները հանդիսանում են նրա ճանաչողության առաջին նյութերը, այդ զգացողությունները նրան մատուցելով պատշաճ դասավորությամբ, նրա հիշողությունը նախապատրաստում ենք, որպեսզի հետագայում դրանք նույն դասավորությամբ ներկայացնի բանականությանը։ Բայց որովհետեւ երեխան միայն իր զգացողություններին է ուշադրություն դարձնում, ապա որպես սկիզբ բավական է նրան որոշակի ցույց տալ այդ նույն զգացողությունների ու դրանք առաջացնող պատճառների կապը։ Նա ցանկանում է ամեն ինչ շոշափել, ամեն ինչ բռնել ձեռքով. չպետք է ընդդիմանալ նրա այդ անհանգիստ շարժումներին. դրանք շատ օգտակար վարժություններ են երեխայի համար։ Այդպիսով նա վարժվում է զգալ իրերի ջերմությունը, սառնությունը, կարծրությունը, փափկությունը, ծանրությունը, թեթեւությունը, գաղափար կազմում նրանց չափի, ձեւի ու զգայական բոլոր հատկությունների մասին՝ դիտելով, շոշափելով[^20], լսելով, մանավանդ համեմատելով տեսանելին շոշափելիի հետ, աչքով որոշելով այն զգացողությունը, որ առաջանում է մատների ծայրին։

Մենք միայն շարժումով ենբ գիտակցում, որ մեզնից դուրս իրեր կան եւ միայն մեր սեփական շարժումով ենք ընկալում տարածության գաղափարը։ Տարածության մասին գաղափար չունենալու պատճառով է, որ երեխան ձեռքը երկարում է թե՛ այն առարկային, որն անմիջականորեն իրեն է հպվում եւ թե՛ իրենից հարյուր քայլի վրա գտնվողին։ Նրա այդ շարժումը ձեզ թվում է հրամայողական մի շարժում` ուղղված առարկային, որպեսզի իրեն մոտենա, կամ ձեզ, որպեսզի այն իրեն մոտեցնեք։ Սակայն այդ այդպես չէ. պարզապես բանն այն է, որ այդ նույն իրերը, որ նա նախ իր ուղեղումն է տեսնում, ապա աչքերի մեջ, այժմ տեսնում է իր մատների ծայրին եւ ուրիշ հեռավորություն չի պատկերացնում, քան այն, որին ինքը կարող է հասնել։ Պետք է, ուրեմն, նրան հաճախ ման ածել, մի վայրից տեղափոխել մյուսը, տեղի փոփոխությունը զգալի դարձնել նրան, որպեսզի սովորի որոշել հեռավորությունները։ Երբ նա արդեն սկսի տարբերել տարածությունները, հարկավոր է մեթոդը փոխել ու տանել նրան ոչ թե իր, այլ ձեր ցանկությամբ, որովհետեւ այն րոպեից, երբ երեխան այլեւս չի խաբվում իր զգայություններից, նրա ցանկության ու ճիգերի դրդապատճառները փոխվում են։ Այդ փոփոխությունը նշանակալի է ու բացատրության կարոտ։

Կարիքներից առաջացած անհանգստության զգացումն արատահայտվում է նշաններով, երբ նրանք բավարարելու համար անհրաժեշտ է ուրիշի օգնությունը։ Դա է երեխաներին ստիպում ճչալ։ Նրանք շատ են լալիս, եւ այդպես էլ պետք է լինի։ Քանի որ նրանց բոլոր զգայությունները զգացողական են, ուստի, երբ դրանք հաճելի են, երեխաները լուռ վայելում են, իսկ երբ անհաճո են, իրենց դժգոհությունը արտահայտում են իրենց լեզվով՝ լացով, ու սփոփանք պահանջում։ Արթուն ժամանակ երեխաները համարյա հանգիստ չեն կարողանում մնալ. նրանք կա՛մ քնում են, կա՛մ շարժվում եւ հուզվում։

Մեր բոլոր լեզուները արվեստի գործ են։ Երկար ժամանակ մարդիկ հետաքրքրվել են, թե արդո՞ք բնական ու բոլոր մարդկանց համար ընդհանուր մի լեզու գոյություն չունի. անտարակույս կա այդպիսին. դա այն լեզուն է, որով մանուկները խոսում են՝ խոսել սովորելուց առաջ։ Այդ լեզուն հոդավորված չէ, բայց շեշտավորված է, հնչեղ է եւ դյուրըմբռնելի։ Մեր լեզուների գործածումով մենք այն անտես ենք արել ու բոլորովին մոռացել։ Եթե ուսումնասիրենք մանուկներին, շատ շուտով կրկին կսովորենք այդ լեզուն։ Դայակները այդ լեզվի մեր ուսուցիչներն են. նրանք հասկանում են իրենց ծծկերների բոլոր ասածները, նրանց պատասխանում են եւ հետները կարգին զրույցներ են ունենում։ Դայակները թեեւ բառեր են արտասանում, բայց դա միանգամայն ավելորդ է, որովհետեւ մանուկները լսած բառերի իմաստը չէ, որ հասկանում են, այլ նրանց ուղեկցող շեշտը։

Ձայնի լեզվին միանում է շարժումների՝ նշանացի խոսնլու լեզուն, որը պակաս արտահայտիչ չէ։ Այդ շարժումը երեխայի ձեռքերի մեջ չէ, այլ նրա դեմքի վրա։ Զարմանալի է, որ այդ դեռեւս չձեւավորված դեմքերը կարողանում են այդպես արտահայտվել. նրանց դիմագծերը մի ակնթարթից մյուսը փոխվում են անասելի արագությամբ. դուք կտեսնեք, թե ինչպես երեխայի դեմքի վրա ժպիտը, ցանկությունը, վախը ծնվում եւ անհետանում են կայծակի պես, եւ ամեն անգամ ձեզ թվում է, թե մի նոր դեմք եք տեսնում։ Անկասկած, երեխաների դեմքի մկաններն ավելի խոսուն են, քան մերը։ Դորա փոխարեն, նրանց աղոտ աչքերը համարյա ոչինչ չեն ասում։ Այդպիսին պետք է լինի նրանց նշանների լեզուն այն տարիքում, երբ մարդը սոսկ մարմնական կարիքներ է զգում։ Զգացողությունները արտահայտվում են միմիկաներով, զգացումները՝ հայացքներով։

Այնպես, ինչպես մարդու գոյության առաջին վիճակը կազմում են թշվառությունն ու տկարությունը, նրա առաջին ձայնն էլ ողբն ու լացն են։ Մանուկն զգում է իր կարիքները, րայց չի կարողանում բավարարել. նա իր ճիչերով ուրիշներից օգնություն է խնդրում. եթե սոված է կամ ծարավ, լաց է լինում, մրսում է կամ շոգում, լաց է լինում, շարժման կարիք է զգում, բայց նրան կաշկանդում են, լաց է լինում, եթե ուզում է քնել, բայց նրան շարժում են, լաց է լինում։ Քանի երեխան չի կարողանում ազատ տնօրինել իր գոյավիճակը, այնքան ավելի հաճախ է պահանջում այն փոխել։ Նա միայն մեկ լեզու ունի, որովհետեւ, այսպես ասած, միայն մեկ տեսակ անհանգստություն ունի. իր զգայարանների անկատարության պատճառով նա չի զանազանում դրանց տարբեր տպավորությունները։ Բոլոր տեսակի չարիքները նրա մեջ միայն մեկ զգացողություն են առաջացնում՝ ցավի զգացողությունը։

Այս լացերից, որոնք այնքան քիչ են ուշադրության արժանի համարվում, ծնունդ են առնում մարդու սկզբնական հարարերությունները իր շրջապատի հետ. այդտեղ է դարբնվում այն երկար շղթայի առաջին օղակը, որից կազմված է հասարակական կարգը։

Երբ երեխան լաց է լինում, նշանակում է նա անհանգիստ է, մի որեւէ կարիք ունի, որը չի կարողանում գոհացնել. պետք է քննել, որոնել այդ կարիքը, գտնել ու բավարարել։ Երբ չեք գտնում ու բավարարում այն, լացը շարունակվում է, դուք ջղայնանում եք, գգվում եք երեխային, օրորում՝ լռեցնելու համար, երգում՝ որպեսզի քնի։ Եթե համառում է, համբերությունից դուրս եք գալիս ու սպառնում. կոպիտ դայակները նույնիսկ ծեծում են երեխային։ Ահա թե ինչպիսի տարօրինակ դասեր է ստանում մանուկը կյանքի շեմքին։

Երբեք չեմ մոռանա այն պատկերը, թե ինչպես մի դայակ հարվածեց տաղտկալիորեն արտասվող երեխային։ Երեխան իսկույն լռեց. թվաց, թե վախեցավ։ Ինքս ինձ ասացի. «Սա մի ստրկական հոգի կլինի, որին միայն խստությունը կարող է ազդել»։ Ես սխալվում էի. խեղճ երեխան զայրույթից շնչասպառ էր լինում եւ սկսում էր կապտել։ Մի րոպե անց՝ սուր ճիչեր լսվեցին, որոնք արտահայտում էին այդ տարիքի արմության, զայրույթի եւ հուսահատության բոլոր նշանները։ Վախեցա, թե երեխան կարող է շունչը փչել այդ հուզմունքից։ Եթե կասկածում էի, որ արդարության ու անարդարության զգացումը բնածին է մարդկային սրտի համար, հենց միայն այս օրինակը բավական էր, որ փարատեր կասկածս։ Ես համոզված եմ, որ պատահմամբ այս երեխայի ձեռքի վրա ընկած կրակի կտորը այնքան զգալի չէր լինի նրա համար, որքան այն թեթեւ հարվածը, որ, սակայն, տվել էին նրան վիրավորելու բացահայտ դիտավորությամբ։

Երեխայի այս հակումը դեպի բռնկումը, նյարդայնությունը, բարկությունը, պահանջում է ծայրահեղ զգույշ վերաբերմունք։ Հերման Բոերհաավի կարծիքով, մանկական հիվանդությունների մեծ մասը ջղաձգությունների կարգին է պատկանում, որովհետեւ համեմատաբար երեխաների գլուխն ավելի մեծ է ու նյարդային համակարգությունն ավելի ծավալուն, քան մեծահասակներինը, այդ պատճաով էլ նրանց ջղերն ավելի հակամետ են գրգռվելու։ Ամենայն հոգածությամբ հեռացրե՛ք նրանց անհանգստացնող, գրգռող, համբերությունից հանող սպասավորներին։ Սրանք երեխաների համար հարյուր անգամ ավելի վտանգավոր են, քան օդի ու եղանակների վնասները։ Որքան երեխաները կհանդիպեն սոսկ իրերի եւ ոչ թե ուրիշի կամքի դիմադրությանը, նրանք ո՛չ համառ կլինեն, ո՛չ բարկացկոտ, ու նրանց առողջությունը լավ կպահպանվի։ Ահա թե ինչու հասարակ ժողովրդի զավակները, որոնք ավելի ազատ ու անկախ են, ընդհանրապես ավելի քիչ հիվանդոտ են, նվազ քնքուշ, ավելի ամրակազմ, քան թե նրանք, որոնց կարծում են, թե ավելի լավ են դաստիարակում անընդհատ նրանց հակառակվելով։ Այնուամենայնիվ, չպետք է մոռանալ, որ մեծ տարբերություն կա երեխաների կամքին հպատակվելու եւ նրանց չհակառակվելու միջեւ։

Երեխաների առաջին լացը խնդրանք է արտահայտում։ Եթե ուշադրություն չդարձնեք, շուտով այդ լացը հրաման կդառնա։ Նրանք սկսում են ձեր օգնությանը դիմելով եւ վերջացնում՝ ձեզ իրենց ծառայեցնելով։ Այդպիսով, իրենց սեփական տկարությունից, որն սկզբում նրանց մեջ կախման զգացում է առաջացնում, ծնվում է այնուհետեւ տիրապետելու եւ իշխելու միտքը։ Բայց որովհետեւ այդ միտքը բխում է ոչ այնքան նրանց կարիքից, որքան մեր օգնությունից, ապա այստեղ սկսում են զգալի դառնալ այն բարոյական հետեւանքները, որոնց անմիջական պատճառը բնության մեջ չէ։ Հետեւաբար, հասկանալի է, թե ինչու այս վաղ տարիքից սկսած պետք է պարզել այն գաղտնի դիտավորությունը, որ մանկանը դրդում է շարժումներ անել ու ճչալ։

Երբ երեխան, ճիգ գործ դնելով, երկարում է ձեռքը, առանց ոչինչ ասելու, կարծում է, թե հասավ առարկային, որովհետեւ տարածության մասին գաղափար չունի. անշուշտ նա սխալվում է։ Բայց երբ ձեռքը երկարելիս լաց է լինում ու աղաղակում, նշանակում է նա արդեն պատկերացում ունի հեռավորության մասին, եւ առարկային հրամայում է մոտենալ, կամ ձեզ՝ որ մոտեցնեք առարկան։ Առաջին դեպքում դանդաղ, փոքրիկ քայլերով երեխային տարեք առարկայի մոտ, երկրորդ դեպքում այնպես ձեւացրեք, թե ոչինչ չեք լսում. ինչքան ավելի ճչա, այնքան քիչ լսեք նրան։ Անհրաժեշտ է փոքր հասակից սովորեցնել երեխային՝ չհրամայել ո՛չ մարդկանց, որովհետեւ նա նրանց տերը չէ, ո՛չ էլ առարկաներին, որովհետեւ, միեւնույն է, նրանք ոչինչ չեն լսում։ Այսպես ուրեմն, եթե երեխան ցանկանում է ունենալ այն իրը, որը տեսնում է եւ որը դուք ուզում եք տալ նրան, ավելի լավ է երեխային տանեք իրի մոտ, քան թե իրը մոտեցնեք նրան, դրանից նա իր տարիքին համապատասխան հետեւություն կանի. իսկ այդ բանը նրան հասկացնելու ուրիշ միջոց չկա։

Սեն-Պիեռ աբբան մարդկանց անվանում էր մեծ երեխաներ։ Փոխադարձաբար երեխաներին կարելի է անվանել փոքրիկ մարդիկ։ Այս մտքերը ճշմարիտ են որպես առած, իսկ որպես սկզբունք, նրանք կարոտ են լուսաբանման։ Բայց երբ Հոբսը չար մարդուն անվանում էր հուժկու երեխա, նա բացարձակ հակասական միտք էր արտահայտում։ Ամեն մի չարություն տկարությունից է առաջ գալիս. երեխան չար է, որովհետեւ տկար է. ուժեղացրեք նրան, եւ նա բարի կլինի։ Այն մարդը, որ կարողանում է ամեն ինչ անել, երբեք չարություն չի անի։ Ամենակարող աստծու բոլոր հատկություններից բարությունն է այն հատկությունը, առանց որի նրան չի կարելի պատկերացնել։ Այն բոլոր ժողովուրդները, որոնք երկու սկիզբ են ընդունել, միշտ էլ վատը ստորադասել են լավին, այլապես մի անմիտ ենթադրություն արած կլինեին։ Այս մասին կտեսնենք հետագա էջերում, սավոյացի քահանայի Հավատո հանգանակում։

Միայն բանականությունն է մեզ սովորեցնում ճանաչել բարին ու չարը։ Գիտակցությունը, որ մեզ սովորեցնում է սիրել բարին եւ ատել չարը, չի կարող զարգանալ առանց բանականության, թեեւ անկախ է վերջինից։ Բանական տարիքից առաջ մենք բարի ու չար գործ ենք կատարում անգիտակցաբար. մեր գործերի մեջ ոչ մի բարոյականության տարր չկա, թեեւ երբեմն դա կա մեր զգացման մեջ ուրիշների գործերի նկատմամբ, որոնք կապ ունեն մեզ հետ։ Երեխան ցանկանում է խառնշտել իր տեսած բոլոր իրերը, կոտրում, ջարդում է ամեն ինչ, որ ընկնում է իր ձեռքի տակ. նա թռչունին բռնում է այնպես, ինչպես կբռներ մի քարի կտոր, ու խեղդում է նրան առանց հաշիվ տալու, թե ինչ է անում։

Ի՞նչն է սրա պատճառը։ Նախ եւ առաջ փիլիսոփայությունը այն պիտի վերագրի բնական մոլություններին, հայարտությանը, տիրապետելու հոգեբանությանը, ինքնասիրությանը, մարդկային չարությանը, անփական տկարության զգացմանը, կարող է ավելացնել նաեւ, որ երեխայի մեջ անհագ ցանկություն է առաջանում բռնի ուժի գործողություններ կատարելու, գիտակցելու իր սեփական ուժն ու կարողությունը։ Բայց նայեցե՛ք այս թույլ ու հիվանդոտ ծերուկին, որը մարդկային կյանքի շրջապտույտով հասել է մանկական անզորության. նա ոչ միայն հանգիստ ու անշարժ է մնում, այլեւ կամենում է իր շուրջն էլ ամեն ինչ նույն վիճակում տեսնել. ամենափոքր փոփոխությունը նրան հուզում ու անհանգստացնում է. նա ցանկանում է տեսնել համատարած անդորրություն։ Ինչպես, ուրեմն, միևնույն կրքերին միացած միեւնույն անկարողությունը այդ երկու տարբեր հասակներում այդքան տարբեր հետեւանքների կարող էր հանգեցնել, եթե սկզբնական պատճառը փոխված չլիներ։ Եվ որտե՞ղ կարելի է որոնել պատճառների այս տարբերությունը, եթե ոչ երկու անհատների ֆիզիկական դրության մեջ։ Գործելու ձգտումը, որ երկուսի համար էլ ընդհանուր է, զարգանում է մեկի մեջ ու մարում մյուսի մոտ, մեկը կազմավորվում է, մյուսը՝ կործանվում. մեկը դեպի կյանքն է գնում, մյուսը՝ դեպի մահը։ Ծերունու սրտի մեջ եռանդը թուլանում է, իսկ երեխայի սրտում այն գերառատ է ու դուրս է հորդում. երեխան, այսպես ասած, իր մեջ բավականին կյանք է զգում իր ամբողջ շրջապատը շարժման մեջ դնելու համար։ Կարեւոր չէ, թե նա շինո՞ւմ է, թե քանդում, բավական է, որ փոխում է իրերի դրությունը, իսկ ամեն մի փոփոխություն գործունեություն է։ Եթե երեխան ավելի շատ քանդելու հակամետ է, այդ նրա չարությունից չէ, այլ նրանից, որ շինելու գործողությունը միշտ դանդաղ է տեղի ունենում, այնինչ քանդելը, ավելի արագ կատարվելով, ավելի է համապատասխանում նրա աշխուժությանը։

Բնության ստեղծողը, երեխաներին այս եռանդը, շնորհելով հանդերձ, հոգ է տարել, որ նրանք քիչ վնաս պատճառին, նրանց օժտելով ֆիզիկական փոքր ուժով։ Բայց հենց որ նրանք իրենց շրջապատող մարդկանց համարեն որպես մի զենք, որը կարող են գործողության մեջ դնել ըստ իրենց քմահաճույքի, օգտվում են դրանից իրենց ցանկությունները բավարարելու եւ իրենց թուլությունը փոխհատուցելու համար։ Ահա թե ինչպես են երեխաները դառնում ձանձրացուցիչ, բռնակալ, հանդուգն, չար, անզուսպ։ Այս առաջադիմությունը իշխելու բնածին ոգու հետեւանք չէ, այլ ինքն է այն տալիս երեխաներին, որովհետեւ երկար փորձառություն պետք չէ զգալու համար, թե ինչքան հաճելի է ուրիշի ձեռքով գործ կատարելն ու միմիայն լեզվի մի շարժումով ամբողջ տիեզերքը շարժման մեջ դնելը։

Մարդը, մեծանալով, ուժեղանում է, դառնում ավելի հանգիստ ու զգաստ եւ ավելի ինքնամփոփ։ Նրա հոգին ու մարմինը, այսպես ասած, հավասարակշովում են, ու բնությունը պահանջում է նրանից միայն այնքան շարժումներ, որքան անհրաժեշտ են ինքնապահպանության համար։ Սակայն հրամայելու ցանկությունը չի անհետանում այն առաջացնող կարիքի չքացումով։ Իշխելու ցանկությունն արթնացնում ու շոյում է ինքնասիրությունը, իսկ սովորությունը ուժեղացնում է այն։ Այսպիսով, կարիքին հաջորդում է քմահաճույքը, իրենց առաջին արմատներն են գցում նախապաշարմունքներն ու կարծիքները։

Մի անգամ, որ մենք ճանաչենք այս սկզբունքային ճշմարտությունը, հստակ կերպով կտեսնենք այն կետը, որտեղից շեղվում ենք բնության ճանապարհից։ Այժմ տեսնենք, թե ինչ պետք է անել այդ կետի վրա մնալու համար։

Երեխաները չունեն ոչ միայն ավելորդ, այլ նույնիսկ բավականաչափ ուժ այն ամենի համար, ինչ նրանցից պահանջում է բնությունը. պետք է, ուրեմն, թույլ տալ նրանց գործածելու այն ամբողջ ուժը, որ իրենց տվել է բնությունը եւ որը նրանք չեն կարող ի չարը գործադրել։ Առաջին կանոն։

Պետք է նրանց օգնել ու լրացնել այն, ինչը նրանց պակասում է, թե՛ մտավոր կարողության, թե՛ ուժի տեսակետից, ֆիզիկական բոլոր տեսակի կարիքներում։ Երկրորդ կանոն։

Երեխաներին ցույց տրվող օգնության մեջ պետք է սահմանափակվել միմիայն իսկական օգտակարով, առանց տուրք տալու նրանց քմահաճույքին կամ անհիմն ցանկություններին, որովհետեւ չգոհացված քմահաճույքը նրանց բնավ չի տանջի, եթե դուք ինքներդ այն չառաջացնեք, քանի որ դա բնությունից չի տրվում։ Երրորդ կանոն։

Ուշադրությամբ պետք է ուսումնասիրել մանկան լեզուն ու շարժումները, որպեսզի այն տարիքում, երբ նրանք ընդունակ չեն կեղծելու, իմանանք, թե նրանց ցանկություններից ո՞րն է անմիջականորեն բնությունից բխում, որը՝ քմահաճույքից։ Չորրորդ կանոն։

Այս կանոնների նպատակն է երեխաներին ավելի շատ իրական ազատություն եւ ավելի քիչ իշխանություն տալ, թողնել նրանց ավելի շատ գործել իրենց սեփական միջոցներով ու քիչ պահանջել ուրիշներից։ Այդպիսով, վաղ հասակից վարժվելով իրենց ցանկությունները համաձայնեցնել սեփական ուժերին, նրանք ավելի քիչ կզգան իրենց ուժերի սահմաններից դուրս հղած բաների պակասությունը։

Ահա, ուրեմն, մի նոր ու շատ կարեւոր պատճառ երեխաների մարմինն ու անդամները բոլորովին ազատ թողնելու, զգուշանալով միայն, որ նրանք զերծ լինեն վայր ընկնելու վտանգից ու հեռու այն ամեն ինչից, օր կարող է նրանց վնասել։

Վստահորեն կարելի է ասել, որ այն երեխան, որի մարմինն ու անդամները ազատ են, ավելի քիչ է լաց լինում, քան խանձարուրի մեջ փաթաթվածը։ Այն երեխան, որ սոսկ ֆիզիկական կարիքներն է հասկանում, լաց կլինի միայն այն դեպքում, երբ ցավ է զգում, սա արդեն շատ մեծ առավելություն է, որովհետեւ այդ դեպքում ճշտությամբ կարելի է իմանալ, թե երեխան երբ կարիք ունի օգնության, եւ, եթե հնարավոր է, պետք է անմիջապս օգնել։ Բայց եթե չեք կարող երեխայի վիճակը թեթեւացնել, մնացեք հանգիստ, առանց նրան գգվելու. ձեր գուրգուրանքը չի կարող բուժել նրա փորլուծությունը. իսկ երեխան կհիշի, թե ինչ պետք է անի, որպեսզի դուք նրան գգվեք. բավական է, որ, թեկուզ մեկ անգամ, նա կարողանա ստիպել ձեզ զբաղվել իրենով, նա արդեն ձեր տերն է, եւ ահա ամեն ինչ կորած է։

Որքան քիչ դիմադրեք երեխաների շարժումներին, այնքան նրանք քիչ լաց կլինեն. որքան քիչ ձանձրանաք նրանց լացից, այնքան քիչ կտանջվեք նրանց լռեցնելու համար, որքան քիչ նրանց սպառնաք կամ փայփայեք, այնքան ավելի քիչ երկչոտ ու կամակոր կլինեն եւ ավելի լավ կմնան իրենց բնական վիճակում։ Երեխաներին ավելի շատ եք անհանգստություն պատճառում, երբ աշխատում եք նրանց լռեցնել, քան երբ թողնում եք, որ լաց լինեն։ Իմ անձնական փորձով գիտեմ, որ անփույթ թողնված երեխաները ավելի քիչ լացկան են, քան մյուսները։ Սրանով չեմ ուզում բնավ ասել, թե հարկավոր է նան բոլորովին անուշադրության մատնել. ընդհակառակն, հարկավոր է կանխել նրանց հուզմունքը եւ չսպասել, որ նրանք իրենց ճիչերով այն ազդարարեն ձեզ։ Բայց նաեւ չէի ցանկանա, որ սխալ հասկացված խնամքներ տաք նրանց։ Ինչո՞ւ չպետք է լաց լինեն երեխաները, քանի որ տեսնում են իրենց արցունքներից ստացած արդյունքը։ Զգալով, թե ինչ գին եք վճարում նրանց լռեցնելու համար, անվերջ կչարաշահեն։ Վերջիվերջո այնքան շատ կպահանջեն լռելու համար, որ այլեւս անհնար կլինի բավարարել. նման դեպքում, երկար, ապարդյուն լաց լինելուց հետո, ուժասպառ կլինեն, կհյուծվեն ու կհիվանդանան։

Տեւական լացը այն երեխայի, որը ո՛չ կապկպված է, ո՛չ հիվանդ, եւ որը, ըստ ամենայնի, բավարարված է, զուտ սովորությունից եւ համառությունից թելադրված լաց է։ Այստեղ ոչ թե բնությունն է մեղավոր, այլ դայակը, որը չկարողանալով տանել այդ ձանձրալի ճիչերը, իր վարվելակերպով ավելի է սաստկացնում դրանք, առանց մտածելու, որ այսօր լռեցնելով մանկանը, նրան մղում է վաղն ավելի շատ լաց լինելու։

Այս սովորությունը բուժելու կամ կանխելու միակ միջոցը նրան անուշադրության մատնելն է։ Ոչ ոք, նույնիսկ երեխաները, չեն ցանկանում զուր տեղը տանջվել։ Երեխաները համառ են իրենց փորձերի մեջ, բայց եթե դուք նրանցից ավելի հաստատակամ լինեք, նրանք կվհատվեն եւ այլեւս չեն կրկնի։ Այս ձեւով միայն կարելի է նրանց փրկել արտասվելուց ու unվորեցնել լաց լինել միայն ցավից հարկադրված։

Բայց եւ այնպես, երբ լաց են լինում քմահաճույքից կամ համառությունից, նրանց լացը դադարեցնելու համար կա ամենավստահ մի միջոց, այն է՝ նրանց տալ հաճելի ու աչքի ընկնող մի բան, որը մոռացության կտա լաց լինելու իրենց ցանկությունը։ Դայակների մեծ մասը խիստ վարպետ են այս բանում։ Լավ գործադրվելու դեպքում դա շատ օգտակար է, սակայն ծայրաստիճան կարեւոր է, որ մանուկը չնկատի, թե ուզում են իրեն զբաղեցնել, եւ զվարճանա առանց ուշք դարձնելու, թէ իր մասին մտածող կա։ Սրանում ահա բոլոր դայակներն էլ անշնորհք են։

Երեխաներին առհասարակ շատ շուտ են կրծքից կտրում։ Հարկավոր է կտրել, երբ սկսում են ատամ հանել. սրանք դուրս են գալիս ընդհանրապես ցավ եւ անհանգստություն պատճառելով երեխաներին, որոնք մեքենական մի բնազդով հաճախակի իրենց բերանն են տանում ձեռքն ընկածը, որպեսզի ծամեն։ Այդ գործողությունը հեշտացնելու համար երեխային, որպես խաղալիք, տալիս են որեւէ կարծր մարմին, ինչպես՝ փղոսկր եւ այլն։ Ըստ իս, սա սխալ է։ Կարծր իրերը, քսվելով լնդերին, դրանք ոչ միայն չեն փափկացնում, այլ ընդհակառակն, կոշտացնում, պնդացնում են, այդպիսով ավելի տաժանելի ու ցավագին դարձնելով ատամների բսնումը։ Որպես օրինակ միշտ պետք է վերցնել բնազդը։ Ոչ ոք դեռեւս չի նկատել, որ շան լակատները իրենց նոր բսնող ատամները քսեն քարին, երկաթին, ոսկորին, այլ քսում են փայտին, կաշվին, փալասներին եւ այլ փափուկ նյութերի, որոնց մեջ ատամը խրվում է։

Մարդիկ մոռացել են պարզ լինել, նույնիսկ երեխաների մոտ։ Արծաթյա, ոսկյա եւ մարջանե բոժոժներ, բազմանիստ բյուրեղներ, ամեն գնի եւ ամեն տեսակի խաղալիքներ, սրանք բոլորը անօգուտ ու վտանգավոր պաճուճանքներ են։ Հրաժարվեցեք դրանցից։ Ո՛չ մի բոժոժ, ո՛չ մի խաղալիք։ Ծառի փոքրիկ ճյուղեր իրենց պտուղներով ու տերեւներով, խաշխաշի մի գլուխ, որի մեջ լսվում է սերմերի ձայնը, մատուտակի մի արմատիկ, որ երեխան կարող է ծծել ու ծամել, նույնքան հաճույք կպատճառեն նրան, որքան շքեղ սնոտիքը. բացի այդ, զերծ կլինեն վերջինների անպատեհությունից՝ երեխան չի սովորի պերճանքի ու շռայլության հենց ծնված օրից։

Հաստատված է, որ կաթի ու ալյուրի շփոթը այնքան էլ առողջարար սնունդ չէ։ Եփած կաթն ու հում ալյուրը շատ ավելի դժվարամարս են ու վնասում են ստամոքսին։ Շփոթի մեջ ալյուրն ավելի քիչ է եփվում, քան հացի մեջ, բացի այդ, չի էլ խմորվում. հացաթանն ու բրնձի շիլան ես ավելի օգտակար եմ գտնում։ Եթե անպայման ուզում եք կաթի ու ալյուրի շփոթ պատրաստել, պետք է նախապես ալյուրը մի քիչ բովել։ Իմ ծննդավայրում այսպես բոված ալյուրից շատ առողջարար ու համեղ ապուր են պատրաստում։ Մսաջուրն ու ապուրները նույնպես միջակ որակի սնունդ են, որից պետք է խուսափել, որքան հնարավոր է։ Կարեւորն այն է, որ երեխաները նախ ծամել սովորեն. սա ատամների բսնելը հեշտացնող լավագույն միջոցն է. եւ երբ սկսում են ծամածը կուլ տալ, լորձունքը խառնվելով կերակրին, դյուրամարս է դարձնում այն։

Երեխաներին ես ամենից առաջ ծամելու կտայի չոր պտուղներ ու հացի կեղեւ։ Խաղալու համար կտայի չոր հացի փոքրիկ շերտեր ու Պիեմոնտի հացին նմանվող բիսկվիտ, որը այդ երկրում անվանում են _գրիս_։ Աշխատելով բերանում փափկացնել հացը, ի վերջո երեխաները նրանից մի փոքրիկ մաս կուլ կտան. նրանց տամները այսպիսով դուրս կգան, երեխաներն աննկատելիորեն` կկտրվեն կաթից։ Գյուղի երեխաներն ընդհանրապես առողջ ստամոքս ունեն, եւ նրանց կրծքից կտրելիս ուրիշ ձեւականության չեն դիմում, քան այն, ինչ վերը հիշեցի։

Ծնված օրից երեխաներն սկսում են խոսակցություն լսել. մարդիկ նրանց հետ խոսում են ոչ միայն նախքան նրանց կողմից հասկացվելը, այլեւ իրենց լսած ձայնը կրկնել կարողանալուց առաջ։ Նրանց խոսելու զգայարանը, որ դիռեւս ընդարմացած է, միայն աստիճանաբար է սովորում կրկնել թելադրված հնչյունները, եւ դեռեւս վստահ չենք, թե արդյո՞ք այդ հնչյունները նրանց ականջի համար նույնքան պարզ լսելի են, ինչքան մեր։ Ես դեմ չեմ, որ դայակը երեխային զվարճացնի շատ ուրախ եւ շատ այլազան երգերով ու եղանակներով, բայց համամիտ չեմ, որ նա անվերջ երեխայի գլուխը լցնի բազմաթիվ անօգուտ խոսքերով, որոնցից նա ոչինչ չի ընկալում, բացի հնչյուններից։ Ես կուզենայի, որ երեխային սովորեցրած առաջին հնչյունները լինեն սահմանափակ, հեշտ, հասկանալի, ստեպ-ստեպ կրկնված, եւ որ նրանց արտահայտած բառերը վերաբերեն այնպիսի շոշափելի իրերի, որոնք նախապես կարելի է ցույց տալ մանկանը։ Այն չարաբաստիկ սովորությունը, որով մենք հեշտությամբ յուրացնում ենք մեզ համար անհասկանալի բառերը, ավելի շուտ է երեւան գալիս, քան մենք կարծում ենք։ Աշակերտը դասարանում լսում է ուսուցչի շատախոսությունը այնպես, ինչպես խանձարուրի մեջ լսել էր դայակի դատարկախոսությունը։ Ինձ թվում է, շատ ավելի օգտակար կլի ներ, եթե երեխային այնպես դաստիարակեին, որ նա ոչինչ չհասկանար այդ խոսակցություններից։

Եթե որեւէ մեկը ցանկանար զբաղվել երեխաների լեզվի ու առաջին խոսքերի կազմությամբ, բազմաթիվ խորհրդածություններ կծագեին նրա մեջ։ Ինչ էլ անեն, երեխաները միշտ միեւնույն ձեւով խոսել կսովորեն, եւ այս դեպքում փիլիսոփայական մտահայեցողությունը բացարձակապես ոչինչ անելիք չունի այստեղ։

Նախ եւ առաջ, երեխաներն ունեն, այսպես ասած, իրենց տարիքին համապատասխան քերականություն, որի շարադասությունը մերինից ավելի ընդհանուր կանոններ ունի, եւ եթե լավ ուշադրություն դարձնենք դրա վրա, մեզ զարմանք կպատճառի այն ճշտությունը, որով նրանք հետեւում են մի շարք նմանությունների, գուցե եւ շատ թերի կողմերով, բայց եւ շատ կանոնավոր կերպով, որոնք աչք են փակում միայն իրենց կոպտությամբ կամ այն բանով, որ սովորական խոսակցության մեջ գործ չեն ածվում։ Անտանելի իմաստակություն եւ բոլորովին ավելորդ աշխատանք կլիներ՝ ի հակադրություն եղած սովորության, ջանալ ուղղել երեխայի թույլ տված այն բոլոր սխալները, որոնք ժամանակի ընթացքում նա ինքը անպայման կուղղի։ Երեխաների մոտ միշտ ուղիղ խոսեցե՛ք։ Արե՛ք այնպես, որ նրանք ոչ ոքից այնքան հաճույք չզգան, որքան ձեզնից, եւ համոզված եղեք, որ աննկատելիորեն նրանց լեզուն կմաքրվի ձեր օրինակով, առանց ձեր հանդիմանությունների։

Բայց կա բոլորովին այլ նշանակություն ունեցող մի սխալ, որը կարելի է նույնքան հեշտությամբ վերացնել. այդ այն է, որ մենք ընդհանրապես սաստիկ շտապում ենք շուտ խոսել տալ երեխաներին, ասես վախենալով, որ նրանք չկարողանան ինքնաբերաբար խոսել։ Այս անխոհեմ շտապողականությունը մեր ցանկացածի բոլորովին հակառակ արդյունք է տալիս, Երեխաներն ավելի ուշ եւ ավելի խառնաշփոթ են խոսում։ Այն ծայրահեղ ուշադրությունը, որով մենք լսում ենք նրանց, արգելք է լինում, որ նրանք ավելի պարզ արտասանեն բառերը, եւ որովհետեւ հազիվ են բարեհաճում բաց անել բերանները, նրանցից շատերը ամբողջ կյանքում պահում են արտասանության այնպիսի մի թերություն եւ խառնաշփոթ խոսելու այնպիսի մի սովորություն, որ գրեթե դժվար է լինում նրանց հասկանալը։

Ես շատ եմ ապրել գյուղացիների մեջ եւ դեռ չեմ լսել, որ նրանցից մեկնումեկը՝ մարդ թե կին, աղջիկ թե տղա, _ռ_ տառը _ղ_ արտասաներ։ Այդ ինչի՞ց է։ Գյուղացիների զգայարանները մի՞թե այլ կերպ են կառուցված, քան մերը։ Ո՛չ, բայց նրանք այլ կերպ են վարժվում։ Իմ լուսամուտի դիմաց մի բլրակ կա, որտեղ հավաքվում են տեղի երեխաները` խաղալու համար։ Չնայած, որ նրանք ինձնից բավական հեռու են, բայց ես պարզ լսում եմ նրանց խոսակցությունը եւ հաճախ այս գրքի համար հետաքրքիր նյութեր եմ քաղում։ Հաճախ ականջս ինձ խաբում է նրանց տարիքի վերաբերյալ։ Ինձ թվում է, թե խոսողները տասը տարեկան երեխաներ են. նայում եմ ու տեսնում երեք-չորս տարեկան մանուկների հասակ ու դեմքեր։ Մենակ ես չեմ, որ ենթարկվում եմ այս փորձությանը. այն քաղաքացիները, որոնք գալիս են ինձ այցելության եւ որոնց հարցնում եմ այդ մասին, միեւնույն սխալի մեջ են ընկնում։

Սրա պատճառն այն է, որ քաղաքում երեխաները, մինչեւ 5—6 տարեկան հասակը դաստիարակվելով սենյակում եւ վերակացուհու թեւի տակ, լսելի լինելու համար բավարարվում են շշնջալով. հազիվ են շարժում շրթերը, լսողները մեծ դժվարությամբ են որսում նրանց խոսքերը. նրանք վատ են կրկնում այն բառերը, որ նրանց թելադրում են, եւ միմիայն երկարատեւ ուշադրության շնորհիվ, շարունակ նրանց շրջապատում ապրող անձինք ավելի շուտ կարողանում են գուշակել նրանց ասելիքը, քան ասածը։

Գյուղում բոլորովին այլ է. գեղջկուհին շարունակ իր զավակի կողքին չի լինում, երեխան էլ ստիպված է սովորել շատ պարզ ու շատ բարձր արտասանել այն ամենը, որ ուզում է մորը հասկացնել. դաշտում երեխաները, ցրիվ եկած եւ հեռացած հորից, մորից ու մյուս երեխաներից, վարժվում են հեռվից խոսել, չափելով իրենց ձայնի ուժը այն տարածությամբ, որը նրանց բաժանում է իրենց լսողներից։ Ահա թե ինչպես իրականում սովորում են պարզ արտասանել բառերը, այլ ոչ թե լսողություն դարձած դաստիարակչուհու ականջին մի քանի ձայնավորներ թոթովել։ Ճիշտ է, երբ գյուղացու երեխային մի բան եք հարցնում, նա ամաչելուց գուցե դժվարանա պատասխանել, բայց ասելիքը պարզ կասի. մինչդեռ քաղաքի երեխայի համար աղախինը պետք է թարգմանչի դեր կատարի, այլապես անկարելի է հասկանալ, թե նա ինչ է մռմռում ատամների արանքից[^21]։

Մեծանալուց հետո տղաները դպրոցներում, իսկ աղջիկները վանքերում հնարավորություն ունեն ուղղելու այս պակասությունը։ Իսկապես, ե՛ւ առաջինները, ե՛ւ երկրորդները ավելի պարզ են խոսում, քան թե նրանք, որոնք շարունակ իրենց հայրական տանն են դաստիարակվել։ Բայց այն, որ նրանց արգելք է լինում յուրացնելու նույնքան հստակ մի առոգանություն, որքան գյուղացիներինը, շատ բան անգիր սովորելու եւ սովորածը բարձրաձայն արտասանելու անհրաժեշտությունն է, որովհետեւ դասը սերտելիս նրանք սովորում են վրանցուկ անել, անհոգ ու վատ արտասանել բառերը։ Իսկ պատմելու ժամանակ է՛լ ավելի վատ է. նրանք մեծ ջանք են գործադրում բառերը գտնելու, ձգձգում ու երկարացնում են վանկերը, եւ անհնար է, որ լեզուն չկաղի, երբ հիշողությունը դավաճանում է։ Այսպես են առաջանում կամ պահպանվում առոգանության թերությունները։ Հետագայում կտեսնենք, որ Էմիլը զերծ է այդ թերություններից, կամ, եթե ունի էլ, դրանք չեն բխում համանման պատճառներից։

Ես ընդունում եմ, որ հասարակ ժողովուրդն ու գյուղացիներն ընկնում են մի այլ ծայրահեղության մեջ՝ որ նրանք համարյա թե միշտ պետք եղածից ավելի բարձր են խոսում, որ բառերը շատ ճիշտ արտասանելով, նրանց հնչյունները չափազանց ուժեղ են ու կոպիտ, որ խոսում են խիստ շեշտված ձեւով, որ բառերը վատ են ընտրում եւ այլն։

Բայց, նախ, այդ չափազանցությունն ինձ համար ավելի փոքր թերություն է, քան մյուսը, քանի որ խոսելու առաջին պայմանը լսելի լինելն է, եւ ամենամեծ սխալը, որ կարելի է գործել, դա առանց լսելի լինելու խոսելն է։ Պարծենալ, թե առանց ամենափոքր շեշտի ենք խոսում, այդ հավասար է պարծենալուն, թե նախադասություններից վերացնում ենք նրանց գեղեցկությունն ու ուժը։ Շեշտը խոսքի հոգին է, նրան տալիս է զգացմունք եւ ճշմարտացիություն։ Շեշտը ավելի քիչ է ստում, քան խոսքը, գուցե եւ այդ է պատճառը, որ կրթված մարդիկ այնքան վախենում են դրանից։ Ամեն ինչ միեւնույն տոնով ասելու սովորությունից է գալիս աննկատելի կերպով մարդկանց հեգնելու սովորությունը։ Արտաքսված շեշտին հաջորդում են նորաձեւության մեջ մտած ծիծաղելի, շինծու ձեւերը, որ առանձնապես նկատելի են պալատական երիտասարդների շրջանում։ Խոսքի եւ ձեւերի այս արհեստականությունն է, որ ֆրանսիացու հետ մտերմությունը ընդհանրապես տհաճ ու վանողական է դարձնում մյուս ազգերի համար։ Նա փոխանակ իր խոսքի մեջ շեշտ դնելու, ձեւ է դնում։ Այդպիսով չի կարելի համակրանք շահել։

Լեզվի այս բոլոր մանր թերությունները, որոնցով շատերն անհանգստանում են, թե երեխաները կարող են վարակվել, դատարկ բաներ են. դրանք հեշտությամբ կարելի է կանխել կամ ուղղել։ Բայց այն թերությունները, որ մենք տալիս ենք երեխաներին, նրանց խոսելակերպը դարձնելով խուլ, շփոթ, երկչոտ, անընդհատ քննադատելով նրանց առոգանությունը, խծբծելով նրանց բոլոր բառերը, երբեք չեն կարող ուղղվել։ Այն մարդը, որ հյուրասրահներում է միայն խոսել սովորել, չի կարող լսելի լինել մի զորագնդի առաջ ու չի կարող ազդել ժողովրդի վրա որեւէ ապստամբության ժամանակ։ Ամենից առաջ երեխաներին սովորեցրե՛ք խոսել տղամարդկանց հետ. կանանց հետ նրանք խոսել կսովորեն, երբ որ կարիք լինի։

Եթե ձեր երեխաները գյուղում մեծանան, գեղջկական կյանքի հասարակ պայմաններում, նրանք ավելի հնչեղ ձայն կունենան ու չեն յուրացնի քաղաքի երեխաների անորոշ թոթովանքը։ Նրանք չեն էլ յուրացնի գյուղացիների առոգանությունն ու խոսելաձեւը. իսկ եթե յուրացնեն էլ, շուտով կթոթափեն այդ թերությունը, բավական է, որ ծնված օրից նրանց հետ ապրող ուսուցիչը կանխի կամ իր լեզվի ճշտությամբ վերացնի գյուղական բարբառի ազդեցությունը։ Էմիլը ֆրանսերեն կխոսի նույնքան մաքուր, ինչքան ես կարող եմ խոսել, բայց ավելի հստակ ու լավ առոգանությամբ, քան ես։

Երեխան, որ ուզում է խոսել, պետք է լսի միայն իրեն հասկանալի բառերը, արտասանի միայն այն բառերը, որոնք կարող է արտասանել։ Այդ նպատակով գործադրած ջանքերը նրան կմղեն բազմիցս կրկնելու միեւնույն վանկը, կարծես ցանկանալով ավելի հստակ արտասանելու փորձ կատարել։ Երբ երեխան սկսում է թոթովել, այնքան էլ մի չարչարվեք գուշակելու, թե ինչ է ասում։ Միշտ լսելի լինելու պահանջկոտությունը նույնպես իշխելու յուրահատուկ տենչ է, իսկ երեխան ոչ մի իշխանություն չպետք է ունենա։ Բավական է, որ ամենայն ուշադրությամբ հոգաք ամենաէականը, նրան մնում է ձեզ հասկացնել, թե որը այդպիսին չէ։ Երբեք չպետք է շտապել ու պահանջել, որ երեխան խոսի. նա ինքը կխոսի, երբ որ զգա խոսելու օգտակարությունը։

Ճիշտ է, սակայն, որ այն երեխաները, որոնք շատ ուշ են սկսում խոսել, երբեք մյուսների նման այնպես հստակ չին խոսում։ Բայց եւ այնպես, ուշ խոսել սկսելու պատճառով չէ, որ նրանց խոսելու զզայարանը շուտ չի զարգանում. ընդհակառակն, նրանք ուշ են սկսում խոսել, որովհետեւ ծնվում են խոսելու ոչ-զարգացած զգայարանով, այլապես ինչո՞ւ պետք է մյուսներից ավելի ուշ խոսեին։ Մի՞թե ավելի քիչ առիթ ունեն խոսելու, կամ նրանց ավելի քի՞չ են դրդում խոսելու։ Ընդհակառակն, հենց որ նկատում են, թե երեխայի խոսելն ուշանում է, ավելի շատ են չարչարվում այդ երեխային մի բան թոթովել տալու, քան թե նրան, որն ավելի շուտ է սկսել խոսել։ Այս անիմաստ շտապողականությունը կարող է նպաստել նրանց լեզվի անհասկանալի դառնալուն. մինչդեռ նվազ շտապելով, ժամանակ կունենային ավելի կատարելագործվելու։

Այն երեխաները, որոնց շատ եք ստիպում խոսել, ժամանակ չունեն ոչ բառերի լավ արտասանությունը սովորելու, ոչ էլ իրենց ասածը լավ հասկանալու, այնինչ, եթե նրանց ինքնուրույն թողնեք, նրանք նախ փորձ կանեն վարժվել ամենից հեշտ արտասանելի վանկերի վրա, եւ հետզհետե սրանց միացնելով այս կամ այն նշանակությունը, որ կարելի է հասկանալ նրանց շարժումներից, նրանք ձեզ կտան իրենց բառերը, ձերը յուրացնելուց առաջ։ Այդպիսով, նրանք այս վերջինները սովորում են դրանք հասկանալուց հետո։ Չշտապելով բառերը գործածել, նրանք նախօրոք ուշադրություն են դարձնում, թե դուք ի՞նչ իմաստ եք տալիս այդ բառերին, եւ ապահով լինելուց հետո միայն յուրացնում են դրանք։

Երեխաներին ժամանակից առաջ խոսել շտապեցնելու ամենամեծ չարիքն այն չէ, որ նրանց հետ մեր ունեցած առաջին զրույցը եւ նրանց արտասանած առաջին բառերը ոչ մի իմաստ չունեն նրանց համար, այլ այն, որ այդ բառերը մերից տարբեր իմաստ ունեն, իսկ մենք այդ չենք նկատում. այնպես որ, մինչդեռ մեզ թվում է, թե նրանք մեզ ճիշտ են պատասխանում, իրականում մեզ հետ խոսում են առանց մեզ հասկանալու, ոչ էլ մենք ենք նրանց հասկանում։ Սովորաբար, այսպիսի երկդիմությունից է գալիս այն անսպասելի զարմանքը, որ մեզ պատճառում են երեխաների խոսքերը, որոնց մենք վերագրում ենք նրանց ասածի հետ ոչ մի կապ չունեցող մտքեր։ Ինձ թվում է, թե այն անտարբերությունը, որով մենք վերաբերվում ենք բառերի իսկական իմաստին, որն այնքան նշանակություն ունի երեխաների համար, հենց նրանց առաջին սխալների պատճառն է. եւ այս սխալները, նույնիսկ դրանցից ազատվելուց հետո էլ, ազդում են նրանց մտքերի ընթացքի վրա ամբողջ կյանքում։ Հետագայում շատ առիթներ կունենամ ասածս օրինակներով լուսաբանելու։

Սեղմեցե՛ք, ուրեմն, ինչքան կարելի է, երեխաների բառապաշարը։ Խիստ մեծ անպատեհություն է, եթե երեխան ավելի շատ բառեր գիտե, քան մտքեր ունի, ու կարող է ավելի շատ բան ասել, քան մտածել։ Ես կարծում եմ, որ եթե գյուղացիներն ընդհանրապես ավելի ճիշտ մտքեր են արտահայտում, քան թե քաղաքացիները, դա նրանից է, որ նրանց բառապաշարը ավելի սահմանափակ է։ Նրանք ավելի քիչ մտքեր ունեն, բայց դրանք ավելի լավ են շարադրում։

Մանկության զարգացման համարյա բոլոր առաջին քայլերը կատարվում են համընթաց։ Երեխան սովորում է խոսել, ուտել, քայլել մոտավորապես միաժամանակ։ Այդ է, իսկապես, նրա կյանքի առաջին շրջանը։ Մինչեւ այդ նա ավելին չէ, քան այն, որ եղել էր մոր արգանդում. նա չունի ո՛չ զգացմունք, ո՛չ միտք. նա հազիվ զգացողություններ ունի։ Նա չի զգում անգամ իր սեփական գոյությունը.

«Vivit, et est vitae nescius ipse suae»։


----

[^2]: Սկզբնական դաստիարակությունը ամենից կարեւորն է, եւ այս առաջին դաստիարակությունը անվիճելիորեն կանանց է պատկանում։ Եթե բնության ստեղծողը ցանկացած լիներ, որ սկզբնական դաստիարակությունը տղամարդկանց պատկաներ, ապա վերջիններիս կաթ կտար երեխաներին կերակրելու համար։ Ուստի, դաստիարակության մասին գրված ձեռնարկների մեջ միշտ պետք է դիմել հատկապես կանանց, որովհետեւ, բացի այն, որ նրանք կոչված են ավելի մոտիկից հսկելու երեխաներին, քան տղամարդիկ, եւ այդ տեսակետից ավելի մեծ ազդնցություն ունեն. հենց գործի հաջողությունը նրանց շատ ավելի է շահագրգռում, քանի որ այրի կանանցից շատերը գրեթե կախման մեջ են գտնվում իրենց զավակներից, եւ վերջիններս, համաձայն նրանցից ստացած դաստիարակության, լավ կամ վատ վերաբերմունք ցույց կտան դեպի իրենց մայրերը։ Օրենքները, որոնք այնքան շատ են զբաղվում ունեցվածքով, ու այնքան քիչ՝ անհատով, քանի որ նկատի ունեն անդորրությունը, այլ ոչ թե առաքինությունը, բավականաչափ հեղինակություն չեն տալիս մայրերին։ Բայց եւ այնպես, մայրերի դրությունն ավելի որոշակի է, քան հայրերինը. նրանց պարտականություններն ավելի ծանր են, նրանց հոգատարությունը ավելի շատ կնպաստի ընտանիքում կարդ-կանոնի պահպանմանը. ընդհանրապես մայրերն ավելի են կապված իրենց երեխաներին։ Որոշ դեպքերում, երբ որդին հոր նկատմամբ հարգանքի թերացում է ունենում, կարելի է գուցե նրան ներել, իսկ եթե, ինչպիսի պայմաններում ուզում է լինի, երեխան այնքան այլասերված է, որ հարգանքով չի վերաբերվում մորը, որը նրան կրել է իր արգանդում, սնուցել է իր կաթով, տարիներ շարունակ, ինքն իրեն մոռացած, միայն նրան է նվիրվել, պետք է շտապ ոչնչացնել այդ թշվառականին, որպես մի հրեշի, որն արժանի չէր ծնվելու։ Ասում են, թե մայրերը շփացնում են իրենց երեխաներին, իհարկե, դրանում նրանք մեղավոր են, բայց թերեւս նվազ մեղավոր, քան նրանք, ովքեր նրանց ապականում են։ Մայրը ցանկանում է, որ իր զավակը երջանիկ լինի հենց այժմվանից։ Դրանում նա իրավացի է. իսկ եթե նա սխալվում է միջոցների մեջ, պետք է այդ նրան հասկացնել։ Հայրերի փառասիրությունը, ժլատությունը, բռնակալությունը, կեղծ կանխահոգությունը, ինչպես նաեւ նրանց անփութությունը, դաժան անտարբերությունը երեխաների համար հարյուր անգամ ավելի վնասակար են, քան թե մայրերի կույր գուրգուրանքը։ Բայց եւ այնպես, պետք է բացատրել, թե ես ինչ եմ հասկանում մայր ասելով. այդ է, որ պիտի անեմ հետագա էջերում։

[^3]: Ինձ հավաստիացրին, որ պ. Ֆորմեյը կարծում է, թե ես այստեղ նկատի եմ ունեցել իմ մորը, եւ որ նա այդ մասին հիշել է իր մի գրքում։ Այդ նշանակում է դաժանորեն ծիծաղել Ֆորմեյի կամ ինձ վրա։

[^4]: Արտաքինով նրանց նման, բայց զուրկ լինելով խոսքից եւ գաղափարներից, որոնք արտահայտում է այդ խոսքը, երեխան ի վիճակի չէր լինի հասկացնելու, որ ինքը նրանց օգնության կարիք ունի, եւ նրա մեջ ոչինչ չէր արտահայտի այդ կարիքը։

[^5]: Պ-ն Ֆորմեյը մեզ հավատացնում է, որ այդ բանը ոչ ոք չի ասում։ Սակայն ինձ թվում է, որ հենց այդ է ասված հետեւյալ բանաստեղծության մեջ, որին եւ ես մտադրվել եմ պատասխանել. «La nature, crois-moi, n'est rien que l'habitude». («Բնությունը, հավատա՛ ինձ, նույն ինքը սովորությունն է»։) Պ-ն Ֆորմեյը, որը չի ուզում, որ իր նմանները գոռոզանան, մեզ համեստորեն տալիս է իր իմացականության չափը որպես մարդկային ըմբռնողության աստիճան։

[^6]: Այդ պատճառով էլ ռեսպուբլիկաների պատերազմները ավելի դաժան են, քան միապետություններինը։ Բայց թագավորների պատիրազմը չափավոր է, նրանց խաղաղությունն է սոսկալի, ավելի լավ է լինել նրանց թշնամին, քան հպատակը։

[^7]: Բազմաթիվ դպրոցներում, եւ հատկապես Փարիզի համալսարանում, կան պրոֆեսորներ, որոնց ես սիրում ու չափազանց հարգում եմ եւ կարծում եմ, որ նրանք շատ ընդունակ կլինեին լավ դաստիարակելու երիտասարդությանը, եթե ստիպված չլինեին հետևելու սահմանված սովորությանը։ Ես հորդորում եմ նրանցից որեւէ մեկին՝ հրապարակել իր մտահղացած բարեփոխությունները։ Գուցե, վերջապես, փորձեն բուժել չարիքը, տեանելով, որ այն անբուժելի չէ։

[^8]: Նվաճեցի քեզ, ո՛վ ճակատագիր, եւ ամուր պահել եմ քեզ. հարձակվեցի քո ուղիները փակելու համար, դու այլեւս չես կարող ինձ հասնել ու վնասել»։ ― Ծ. Թ.

[^9]: Մանկաբարձն ընդունում է, դայակը՝ սնում, դաստիարակը՝ առաջնորդում, ուսուցիչը՝ սովորեցնում»։ — Ծ. Թ.

[^10]: Բյուֆոն, Բնական պատմություն, հատ. IV, էջ 190։

[^11]: Կանանց եւ բժիշկների դաշնակցությունը ես միշտ համարել ես Փարիզի ամենից ավելի զավեշտական յուրօրինակություններից մեկը։ Կանանց ջնորհիվ է, որ բժիշկները հռչակ են ստանում, եւ բժիշկների միջոցով է, որ կանայք կատարում են իրենց կամքը։ Սրանով կարելի է գաղափար կազմել, թե ինչպիսի՜ հմտություն պետք է ունենա բժիշկը Փարիզում՝ հռչակվելու համար։

[^12]: Երբ Պլուտարքոսի մոտ կարդում ենք, որ ցենզոր Կատոնը, որն այնպիսի մեծ փառքով էր կառվարում Հռոմը, ինքն անձամբ է դաստիարակել իր որդուն՝ օրորոցից սկսած եւ այն էլ այնպիսի հոգատարությամբ, որ ամեն ինչ թողնում էր, որպեսզի ներկա գտնվի այն ժամին, երբ դայակը, այսինքն՝ մայրը, լողացնում եւ բարուրում էր երեխային։ Երբ կարդում ենք Սվետոնիոսի մոտ, թե ինչպես Օգոստոս կայսրը, տերը աշխարհի, որին ինքը տիրել եւ միահեծան իշխում էր, անձամբ ինքն էր իր թոռներին սովորեցնում գրել, լողալ, գիտությունների տարերքը եւ նրանց շարունակ իր մոտն էր պահում, չենք կարող չծիծաղել այն ժամանակվա այդ մանր մարդկանց վրա, որոնք զվարճանում էին նման սնոտի բաներով։ Երեւի, նրանք այնքան սահմանափակ մտքի տեր իր մարդիկ էին, որ չէին կարող զբաղվել մեր օրերի «մեծ մարդկանց» գործերով։

[^13]: Ահա մի օրինակ՝ քաղված անգլիական թերթերից, որը ցանկանում եմ այստեղ մեջ բերել, որովհետեւ իմ նյութի վերաբերյալ շատ դիտողություններ է առաջացնում. «Մի ոմն Պատրիկ Օնեյլ, ծնված 1847 թվականին, յոթերորդ անգամ ամուսնանում է 1760 թվականին, Կարլոս II-ի թագավորության տասնյոթերորդ տարում նա ծառայում էր բանակի դրագունյան գնդում եւ այլ զորաբաժիններում մինչեւ 1740 թվականը, երբ նա թողեց ծառայությունը։ Նա մասնակցել է Գիյոմ թագավորի եւ Մալբորու դուքսի բոլոր պատերազմներին։ Այդ մարդը ոչ մի ուրիշ խմիչք չէր գործածում, բացի սովորական գարեջրից. ամբողջ կյանքում բանջարեղենով էր սնվում, բացառիկ դեպքերում էր միս ուտում, այն էլ, երբ ճաշկերույթ էր տլիս ի պատիվ իր ընտանիքի։ Նա սովորություն ուներ պառկել ու վեր կենալ արեւի մայր մտնելու եւ ծագելու հետ միասին, բացի այն դեպքերից, երբ պարտականությունները նրան չէին թույլատրում։ Այժմ նա հարյուր տասներեք տարեկան է, լավ լսում է, առողջ է եւ քայլում է առանց ձեռնափայտի։ Չնայած խոր ծերությանը, ոչ մի րոպե անգործ չի մնում, ամեն կիրակի եկեղեցի է գնում՝ շրջապատված իր որդիներով, թոռներով ու ծոռներով»։

[^14]: Կանայք ուտում են հաց, կանաչեղեն, կաթնեղեն. շների ու կատուների էգերն էլ ուտում են դրանցից։ Էգ գայլերն անգամ արածում են։ Ահա բուսական նյութ նրանց կաթի համար։ Մնում է ուսումնասիրել այն տեսսակների կաթը, որոնք բացառապես մսով են կերակրվում։ Ես կասկածում եմ, թե կան այդպիսիները։

[^15]: Թեեւ քեզ սնող հյութերը հեղուկ են, բայց նրանք հաստատուն սննդով պետք է արտահայտվեն։ Աշխատող մարդը, եթե միայն մսաջրով կերակրվեր, շատ շուտ կհյուծվեր։ Նա ինքն իրեն շատ ավելի լավ կպահի կաթով, որովհետեւ կաթը մերվում է։

[^16]: Նրանք, ովքեր ուզում են ավելի երկար վիճել պյութագորյան ռեժիմի առավելությունների ու թերությունների շուրջը, կարող են կարդալ բժիշկ Գոչիի ու նրա հակառակորդ Բիանչիի գործերը այս կարեւոր նյութի մասին։

[^17]: Քաղաքներում երեխաներին խեղդում են՝ նրանց փակված ու հագնված պահելով։ Նրանց խնամակալները դեռեւս չգիտեն, որ սառն օդը, փոխանակ վնասելու, ուժեղացնում է նրանց, իսկ տաքը՝ թուլացնում, տենդ
ու մահ պատճառում։

[^18]: «Օրորոց» եմ ասում՝ սովորական դարձած մի բառ գործածելու համար, որովհետեւ ուրիշը չկա։ Բացի այդ, համոզված եմ, որ ոչ մի կարիք չկա երեխաներին օրորելու՝ այդ սովորությունը հաճախ վտանգավոր է նրանց համար։

[^19]: «Հին պերուցիները լայն խանձարուրի մեջ ազատ էին թողնում երեխաների թեւերը, իսկ երբ նրանց հանում էին խանձարուրից, ազատ էին թողնում՝ տեղավորելով հողի մեջ փորված ու շորերով պատած մի փոսի մեջ, մինչեւ մարմնի կեսը։ Այս կերպ նրանց թեւերն ազատ էին մնում, կարողանում էին ցանկացած դեպքում շարժվել գլուխը եւ ճկել մարմինը, առանց ընկնելու եւ վնասվելու։ Հենց որ երեխան կարողանում էր մի քայլ անել, մայրը քիչ հեռվից ցույց էր տալիս իր ստինքը՝ որպես խայծ, ստիպելու համար նրան, որ քայլի։ Փոքրիկ նեգրերը, կաթը ծծելիս, երրեմն ավելի հոգնեցուցիչ դիրքում են գտնվում. նրանք իրենց ծնկներով ու ոտքերով գրկում են մոր ազդրերից մեկն ու այնպես ամուր փաթանվում, որ կարողանում են առանց մոր օգնության մնալ այդ դիրքում։ Նրանք իրենց թաթիկներով փարվում են մոր ստինքներին, անդուլ ծծում կաթը, առանց խանգարման եւ առանց վայր ընկնելու, չնայած որ մայրը, այդ ժամանակ շարունակելով զբաղվել իր սովորական գործերով, զանզան շարժումներ է անում։ Այս երեխաները երկու ամսականից սկսում են քայլել, ավելի ճիշտ կլիներ ասել՝ կարողանում են սողալ ծնկների ու ձեռքերի վրա։ Շնորհիվ այս վարժության, նրանք հետագայում կարողանում են այդ դիրքով նույնքան արագ վազել, որքան նորմալ դիրքով։ (Բյուֆոն, Բնական պատմություն, հատ. IV, էջ 192։) Այս օրինակներին` պ. դը Բյուֆոնը կարող էր ավելացնել անգլիացիների օրինակը, որոնց մոտ բարուրի արտառոց եւ բարբարոս սովորությունը օրեցօր վերանում է։ Այս մասին տե՛ս նաեւ Լա Լուբերի «Ուղնորություն Սիամում», Լը Բոյի «Ուղեւորության Կանադայում» եւ այլն։ Ես կարող էի քսան էջ լցնել քաղվածքներով, եթե այս բանը փաստերով ապացուցելու կարիք լիներ։

[^20]: Երեխայի մոտ ամենից ուշ զարգացող զգայարանը հոտոտելիքն է։ Մինչեւ երկու կամ երեք տարեկան հասակը նա, ըստ երեւույթին, լավ կամ վատ հոտի զգացողություն չունի․ այս տեսակետից բազմաթիվ կենդանիների նման երեխաները անտարբեր կամ ավելի ճիշտ՝ անզգա են հոտի հանդեպ։

[^21]: Կան, իհարկե, բացառություններ, շատ անգամ այն երեխաները, որոնց արտասանած բառերը սկզբում վատ են լսվում, հետագայում խլացնելու աստիճան բարձրախոս են դառնում։ Եթե ես անդրադառնայի այդ մանրամասնություններին, աշխատությունս երբեք էի կարող վերջացնել։ Ցուրաքանչյուր գիտակից ընթերցող կնկատի, որ չափազանցությունն ու թերությունը միննույն պակասությունից են առաջ գալիս եւ հավասարապես ուղղվում են իմ մեթոդով։ Ինձ համար հետեւյալ երկու ճշմարտությունները՝ «_Միշտ բավարար, երբեք շատ_», անբաժանելի են։ Լավ հաստատված առաջինին անհրաժեշտորեն հետեւում է երկրորդը։
